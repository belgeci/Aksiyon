# Adil rekabete dayanmayan seçimlerin ağır maliyeti olur

*Muhsin Öztürk 2015.05.19*

<div class="pNewsDetailMainContent ctx_content" itemprop="articleBody">
 <p>
  Bir yarışmada kurallar çiğnendiğinde yapılacak şeyler belli. Yarışma iptal edilir, madalyalar geri alınır. Erdal Türkkan, “seçimlerde ihlal edilmedik kural kalmadı.” diyor. Peki ne olur?
 </p>
 <p>
  Türkiye seçim atmosferi içinde; ama seçimlerin eşit şartlarda yapılmadığı şeklinde yerleşik bir kabul var. Ancak bu durumu değiştirecek işleyen bir mekanizma yok. Öte taraftan siyasi gözlemciler ekonomik göstergelerin sonuçları belirleyici olduğu konusunda hemfikir. Şartlar Prof. Dr. Erdal Türkkan’la konuşmanın taşlarını döşemiş sanki! Rekabet Derneği’nin kurucu başkanı, uzmanlık alanı iktisat teorisi ve Türkiye ekonomisi, en önemlisi Türkiye’nin hukuk devleti ve özgür bir ülke olması konusunda öteden beri gelen bir tavrı var. Liberal Düşünce Topluluğu’ndan ayrılıp Prof. Dr. Mustafa Erdoğan’la birlikte Özgürlük Araştırmaları Derneği’ni kuran ekipte yer alıyor. Eleştirileri var ama gelecekten umutlu. Ve bu sebepsiz değil.
 </p>
 <p>
  <strong>
   -2014 Cumhurbaşkanlığı seçimlerinin adil rekabet şartlarında yapılmadığını düşünüyorsunuz. Normal hukuk düzeninde ve demokrasilerde bunun sonucu ne olur?
  </strong>
  <br>
   2014 Cumhurbaşkanlığı seçimleri adil rekabet ortamında gerçekleşmiş olsaydı belki de seçilen kişi değişmeyecekti. Ancak seçilen kişi, cumhurbaşkanı olarak halkın tamamına yakın bir kısmının saygısını ve sevgisini kazanmış olacaktı. Cumhurbaşkanı’nın kendisinden beklenilen birleştirici, bütünleştirici ve uzlaştırıcı rolü oynayabilmesi için uygun bir zemin olacaktı. Adil rekabete dayanmayan seçimlerin sonucunda ülkelerin ağır bir ekonomik ve sosyal maliyet ödemesi kaçınılmaz olmaktadır. Batı demokrasileri uzun ve maliyetli tecrübelerden sonra adil rekabetin önemini kavramıştır. Mesele Türkiye’nin ne kadar daha bu ağır maliyetlere katlanmak zorunda kalacağıdır.
  </br>
 </p>
 <p>
  <strong>
   -Hâlen siyasi alanda adil rekabet şartlarının olmadığını düşündürten göstergeler neler?
  </strong>
  <br>
   Onlarca gösterge var: Medyada muhalefetin ve iktidarın görüşlerine ayrılan zamanın aşırı derecede orantısız olması, özelikle TRT’nin iktidarın kanalı gibi aşırı yanlı yayın yapması, yüzde 10 barajı, İktidarın kamu imkânlarını sonuna kadar kullanarak mitingler düzenlemesi, adayların liderlerce belirlenmesi, aldatma ve yalanın hiçbir sınır tanımadan kullanılması ve müeyyidesinin olmaması, inanç odaklı siyaset, siyasi rekabette adaleti gözetecek kurumların etkisiz kalması veya iktidarın güdümünde olması... Sanıyorum bu olgulardan biri bile adil rekabetin olmadığını söylemek için yeterlidir.
  </br>
 </p>
 <p>
  <strong>
   -Bu şartlarda ‘zafer’in de meşruluğunun tartışılacağını söylüyorsunuz. Ama bu Türkiye’de tartışılamıyor. Neden?
  </strong>
  <br>
   Türkiye’de geçmişte yapılan seçimlerde adil rekabet koşullarının yeterince sağlanmadığı bir vakıadır. Ancak son seçimler hiçbir dönemde olmadığı kadar adil rekabetten uzak şartlarda yapılmıştır. Bunun ciddi bir meşruiyet sorunu yarattığı açıktır. Bu sorunu hafifleten şey, adil rekabet olmuş olsa da seçim sonuçlarının değişmeyeceği inancıdır. Diğer taraftan siyasi, yasal ve kültürel altyapımızın meşruiyet tartışması yapmaya uygun ve yeterli olmadığı da söylenebilir. Buna rağmen çok yaygın olan dillendirilmemiş bir rahatsızlık söz konusudur. Çünkü adil rekabetin olmamasının bedeli hissedilse de hissedilmese de daima çok ağırdır.
  </br>
 </p>
 <p>
  <strong>
   -‘Darbe’ ve ‘komplo’ söylemleri tam olarak neyi örtüyor? Olağanüstü şartların olağan koşulları denilerek yasak ve baskı meşrulaştırılıyor. Özgürlükler, demokrasi ve hukuk bakımından yeni rejimin karakteristik özellikleri neler?
  </strong>
  <br>
   Ben Türkiye’de birkaç kişinin bir araya gelip darbe girişiminde bulunduğu iddialarını Türkiye Cumhuriyeti’ne yapılmış bir hakaret olarak görüyorum. Çünkü bu tür darbe ve komplo iddiaları Türkiye Cumhuriyeti’nin birkaç kişi tarafından çökertilebilecek kadar zayıf, Türk halkının da kolayca kandırılabilecek kadar bilinçsiz olduğunu ima etmektedir. Darbe ve komplo söylemleri Türkiye’de özgürlüklerin kısılması ve muhalefetin etkisizleştirilmesi için bir bahane olarak kullanılmaktadır. Özgürlüklerden, hukuk devletinden ve demokrasiden uzaklaşmak ise ülkeleri ikinci veya üçüncü sınıf ülke konumuna mahkûm eder. Ben Türk halkının buna razı olacağını düşünmüyorum. Bu nedenle de kötümser değilim.
  </br>
 </p>
 <p>
  <strong>
   -Yalçın Akdoğan, ‘HDP barajın altında kalırsa çok seviniriz’ dedi. Aslında siyasi ya da sivil bütün muhalefetin varlığından rahatsızlar. Bu büyük bir baskı olarak yansıyor. Bu durum, bazı liberallerin dediği gibi ‘büyük düşmanlıklar karşısında alınan olağan tedbirler’ midir?
  </strong>
  <br/>
  Önce o “bazı liberaller” dediğiniz kişilerin liberallikle uzaktan yakından ilişkisi olmadığını söylemeliyim. Bir hukuk devletinde en olağanüstü durumlarda bile hukuk ve adalet dışına çıkılması mazur görülemez. Çünkü bu durum, çözdüğünden daha fazla sorun yaratacaktır. Akdoğan’ın ifadesi, başkanlığı mümkün kılan anayasa değişikliği açısından anlam kazanmaktadır. Türkiye’ye özgü başkanlığın ne olacağı, o başkanlığı mümkün kılmak için yapılanlardan ve yapılması istenenlerden açıkça belli olmaktadır.
 </p>
 <p>
  <strong>
   -Hain kavramının bu kadar dolaşımda olmasını nasıl yorumlarsınız? ‘Legal görünümlü illegal örgüt’ ve ‘ya devlete biat ya yok olmak’ söylemleri sizde ne çağrıştırıyor?
  </strong>
  <br/>
  Bir ülkede hain kavramının fazlaca kullanılması iktidarın demokrasi ve hukuk dışına çıkması ve bunu meşrulaştırmak istemesinin bir göstergesidir. “Legal görünümlü illegal örgüt” ifadesi bir ülkede muhaliflerin kurduğu tüm dernek, siyasi parti, şirket ve kuruluşların bertaraf edilmesinin yolunu açar. Millî güvenlik belgesine böyle bir ifadenin girmiş olması büyük bir talihsizliktir. Millete “Efendi değil, hizmetkâr olmaya geldik” diyenlerin “Ya devlete biat ya yok olmak” demeleri de çok manidar ve hazindir. Bu ifadeler Türkiye’deki rejimin adının değişmesi ve herhâlde demokrasiden vazgeçilmesi anlamını taşır. Bu söylemlere herkesten önce bilinçli AK Partililerin karşı çıkması gerekir.
 </p>
 <p>
  <strong>
   -Bülent Arınç, ‘Yüzde 50 bizden nefret ediyor, bu ülke yönetilemez’ dedi ama o nefret dalgası daha da büyüyor. Kutuplaşma bize ne vadediyor?
  </strong>
  <br/>
  Benim gözlemlerime göre nüfusun yüzde 50’si AK Parti’den değil, her türlü vasıta ve fırsat kullanılarak milletin kutuplaşmasını sağlama zihniyetinden nefret ediyor. Ben bu kutuplaşmanın AK Parti’ye ve bu kutuplaşmayı sağlamaya çalışanlara yarar getirdiği düşüncesinde değilim. Şayet AK Parti kucaklayıcı ve uzlaşmacı bir söylemi benimsemiş olsaydı belki de bugünkü oy potansiyeli yüzde 65’lerde olurdu. Daha da önemlisi bugün ona isteyerek oy verenlerin oranı çok daha yüksek olurdu. Kutuplaştırma bazen on yıllar, hatta nesiller boyu sürecek istikrarsızlıklar yaratır. Kutuplaştırma politikası herkesin kaybettiği bir oyun türüdür.
 </p>
 <p>
  <strong>
   -Pek çok siyasi yorumcuya göre AK Parti’yi ayakta tutan şey ‘ekonomi’ alanında yaptıkları. Pek çoklarına göre de ‘hukukun askıya alınması’ ekonomiyi mahvedecek. AK Parti niye kendi ayağına kurşun sıkıyor bir süredir?
  </strong>
  <br/>
  AK Parti’nin başarılı bir dönemi ve başarılı icraatları olmuştur. Ancak bir bütün olarak değerlendirildiğinde büyüme performansı geçmiş dönemler ortalamasının altında kalmaktadır. AK Parti enflasyonu tek haneye çekerek başarı kazanmıştır. Ancak aynı dönemde işsizlik oranı geçmişte hiç görülmeyen çift rakamlara yükselmiştir. AK Parti dolar cinsinden millî geliri üç katına çıkarmıştır ama Türkiye’nin dünya sıralamasındaki yerini değiştirememiş veya dünya ekonomisindeki payını arttıramamıştır. AK Parti devletin dış borçlarını azaltmış, ancak aynı dönemde özel sektörün dış borçları görülmemiş ölçüde artmıştır. Nihayet AK Parti döneminde halkın tüketimi artmış ancak tasarruf oranları tarihte görülmemiş düzeylere inmiştir. Dolayısıyla AK Parti’nin ekonomide mucize yarattığı, bir şehir efsanesidir. Sayın Demirel’in ve diğerlerinin geçmişte köylere yaptığı yollar ve diğer altyapı, köylüler dışında kimse tarafından görülmemiştir. AK Parti’nin yaptığı duble yollar ve diğer hizmetler görünürlüğü yüksek hizmetlerdir. Ayrıca AK Parti, hizmetlerinin propagandasını çok başarılı bir biçimde yaparak ve başarısızlıklarını gizleyerek ekonomik alanda vazgeçilmez iktidar imajını yaratabilmiştir. AK Parti yönetiminin yaptığı en büyük hata ise ekonomik başarıda hukukun üstünlüğünün, adil siyasi rekabetin ve özgürlüklerin önemini kavrayamamış olmasıdır. Aslında AK Parti, hukukun üstünlüğünü, demokrasiyi, özgürlükleri, yasakları, yolsuzluğu, yoksulluğu kendi çıkarlarına göre tanımlayarak ekonomik başarının temel koşullarını ortadan kaldırmıştır. Belki de işlenen günahlar onu bu şekilde davranmaya mecbur etmiştir.
 </p>
 <p>
  <strong>
   -‘Paralel’ iddiasıyla devlette yaşanan tasfiyenin mahiyeti nedir?
  </strong>
  <br/>
  Ben bugüne kadar “paralel” iddiası araştırılmasın veya hafife alınsın diyen birine rastlamadım. Ancak bu iddianın ortaya çıkış zamanı ve kullanılan mücadele yöntemleri kamuoyunun büyük bir kısmının bu olaya destek vermesini zorlaştırmaktadır. Ben bugüne kadar “paralel” iddiası ile ilgili olarak yapılanların hedeften çok devlete, millete ve bizzat AK Parti’ye zarar verdiğini düşünüyorum. Devlet en zor koşullarda bile hukuk dışına çıkmaz ise milletin desteğini hak eder.
 </p>
 <p>
  <strong>
   -Siz ‘ifade özgürlüğünün kısılması’ ile ‘yolsuzlukların artması’ arasında doğrusal bir ilişki kuruyorsunuz. Hep böyle mi olur?
  </strong>
  <br/>
  İleri demokrasilerde ifade özgürlüğüne birinci derecede önem verilmesinin temel nedenlerinden biri, yolsuzlukları engellemede en önemli ve etkili araçlardan biri olmasıdır. Batılı demokrasilerde yolsuzluk yapanların korkulu rüyası basın ve ifade özgürlüğüdür. Çünkü onlar yolsuzlukları ortaya çıkardığında istifa etmek ve ağır şekilde cezalandırılmak durumundadır. Yolsuzlukların hükümetleri düşürmesi de söz konusu olabilir. Hiçbir ileri demokraside yolsuzluk iddiaları “darbe veya kumpas” olarak tanımlanıp hafife alınamaz veya örtbas edilemez. Şüphesiz ifade özgürlüğü siyasette adil rekabetin de olmazsa olmaz koşuludur.
 </p>
 <p>
  <strong>
   -Sizde nasıl bir Erdoğan profili var? Fiilî duruma ve söylemlere bakarak Türk tipi başkanlık sistemi dendiğinde ne anlıyorsunuz?
  </strong>
  <br/>
  Başkanlık sisteminin Erdoğan odaklı tartışılması hatalıdır. Daha da önemlisi başkanlık sistemine geçilmeli mi geçişmemeli mi tartışması da abesle iştigaldir. Çünkü başkanlık sistemi tam bir diktatörlük, yarı diktatörlük veya mükemmel demokrasi biçiminde oluşturulabilir. Türkiye’de tartışma nasıl bir başkanlık olmalı konusunda yapılmamaktadır. Çünkü istenilen başkanlık veya “Türk tipi başkanlık” ileri demokrasiyi hedefleyen bir başkanlık değildir. Amiyane tabirle Türkiye’de cumhurbaşkanımızın ve hükümetin aşırı yetkileri var, bunları nasıl kısıtlarız diyen kimse yoktur.
 </p>
 <p>
  <strong>
   -Görmüş geçirmiş birisi olarak Yeni Türkiye ‘eskisini’ aratır hâlde mi yoksa ‘Eski yeni aynı şey’ mi diyorsunuz?
  </strong>
  <br/>
  Eski ve yeni Türkiye kavramları tarihî referansı olan kavramlar olarak tartışılmamalıdır. 2015 Türkiye’sinin 1940-1960 veya 1990, hatta 2010 Türkiye’sinden daha iyi bir Türkiye olması bir başarı olarak kabul edilemez. Yeni Türkiye kavramı her şeyden önce kökleri Osmanlı’ya kadar uzanan bir zihniyet değişimini ifade etmektedir. Dolayısıyla bu dönüşüm ve değişim tek başına kimsenin eseri değildir. Normal olanı Türkiye’nin her geçen gün bu zihniyet devriminde daha ileri bir aşamaya ulaşmasıdır. Siz yeni Türkiye diye eski zihniyetin bile gerisine giderseniz, bu ülkeye çok büyük bir kötülük yapmış olursunuz. Ancak Türkiye geçmişte olduğu gibi atılan geri adımları mutlaka fazlasıyla telafi edecektir.
 </p>
 <p>
  <strong>
   -Bank Asya olayı ve hükümetin iş dünyası üzerinde kurduğu (rekabet şartlarını kendine yakın olanlar lehine değiştirdiği) baskı ve ‘şeytanlaştırma’ için ne dersiniz? Bunun ekonomiye yansıması ne olur?
  </strong>
  <br/>
  Bank Asya olayı Türkiye’de ekonomi tarihine geçecek büyük bir skandaldır. Şayet bu banka belki de dünyanın en sağlam bankası olmamış olsaydı, yapılanlar Türkiye’de büyük bir finansal krizin ve felaketin tetikleyicisi olabilirdi. Hükümetin bir kısım iş dünyasına karşı takındığı dışlayıcı, kayırmacı, ayrımcı ve “haddini bildirici” tutum, ileri demokrasilerde hiçbir hükümetin onda birini bile yapmaya cesaret edemeyeceği boyutlara ulaşmıştır. Bu yaklaşım Türkiye’ye orta ve uzun vadede on milyarlarca dolar zarar verebilecek niteliktedir. Bu zararların en büyük özelliği görünmez “hayalet” zararlar niteliğinde olmasıdır. Tek teselli AK Parti içinde bunun farkında olan insanların hâlâ var olmasıdır.
 </p>
 <p>
  <strong>
   -Yabancı büyük şirketler ayrılıyor ve Türk yatırımcı yatırımını dışarıya kaydırıyor. Uluslararası teamüller ve rekabet koşulları açısından bu durum ne söylüyor size?
  </strong>
  <br/>
  Türkiye’nin “en az özgür ülkeler” statüsüne düşürülmesi şüphesiz bazı görünür ve görünmez ekonomik kayıplara yol açmaktadır. Bazı yabancıların Türkiye’den ayrılması ve Türk yatırımcıların yatırımlarını dışarıya kaydırması bu kayıpların görünen küçük bir bölümünü oluşturmaktadır. Türkiye’nin en büyük kaybı orta ve uzun vadede çekebileceği yabancı sermaye miktarında olacaktır. Diğer önemli bir husus, “az özgür” ülkelere daha çok spekülatif karakterli yabancı sermayenin rağbet etmesidir. Türkiye, son birkaç yıldır “hukuki açıdan öngörülemez” ve hak aranamaz bir ülke görünümü kazanmıştır. Ayrıca liderlerin sürekli olarak dış dünyayı komploculukla ve Türkiye’yi kıskanmakla suçlaması, bu ülkelerdeki iş dünyasını Türkiye’den uzaklaştırıcı etkiler yapmaktadır. Dünyada pek çok ülke maalesef Türkiye’yi güvenilir ve aynı değerleri paylaşan bir partner olarak görmemeye başladı. 21. yüzyılda bir ülkenin dış iş dünyasındaki güvenilirliği en büyük hazinesi. Türkiye maalesef bu hazineyi kendi elleriyle çarçur etmekte. Tek dileğimiz şayet çok geç kalınmamışsa ülkemize büyük zararlar veren bu yanlışlardan bir an önce dönülmesidir.
 </p>
 <p>
  <strong>
   -Rekabet koşulları açısından durum nedir?
  </strong>
  <br/>
  Vahimdir. Hükümetin herkesin gözü önünde iş dünyasında büyük ayrımcılıklar yapması, “kötünün iyiye tercihine” yol açabilen ve tüm topluma zarar veren bir rekabet ihlalidir. Adil rekabetin olmadığı yerde yolsuzluğun artması da kaçınılmazdır. Çünkü bir kısım özel sektörümüz devlet yetkilileri kendisini ödüllendirdiğinde bir bedel ödemek durumunda olduğunu çok iyi bilir.
 </p>
 <p>
  <strong>
   -AK Partililerin gidişattan rahatsız olup konuşamamasını ya da dost meclislerinde konuşmasını nasıl yorumluyorsunuz? Onlar da mı korkuyorlar başımıza bir şey gelir diye?
  </strong>
  <br/>
  Yolsuzluk iddiaları oylandığı zaman AK Parti’nin verdiği fire önemli bir rahatsız kitlesi olduğunu gösteriyor. Ancak Meclis dışında olup da rahatsız olanların oranı daha yüksek olabilir. Gidişattan rahatsız olan çok sayıda AK Partili olduğu kadar, bu durumu fırsat bilerek “kraldan fazla kralcılık yaparak” prim toplamak isteyen AK Partililer de var. Rahatsız olanlar bu menfaatçi kitlenin daha fazla prim yapmasını engellemek için sesini çıkarmıyor olabilirler. Ayrıca bugüne kadar eleştirenlerin nasıl cezalandırıldığı, fanatiklerin de nasıl ödüllendirildiği herkes tarafından görüldüğü için “irrasyonel bir çıkış” yapılmak istenmiyor olabilir. AK Parti’deki bu sessiz kitlenin varlığı, muhtemelen durumu daha da kötü bir noktaya taşımak isteyen liderleri tedbiren daha dikkatli davranmaya itiyor olabilir. Belki de en büyük çoğunluk ağır propaganda altında gidişatın vahametini anlamayanlardan oluşuyor. AK Parti yönetiminin de en büyük endişesi bu kitlenin durumun vahametini kavramasıdır. Bu nedenle her türlü muhalif sesi bastırmak istiyorlar. Yani asıl korkanlar da onlar oluyor.
 </p>
 <p>
  <strong>
   GÜLEN CEMAATİ VİZYON REKABETİNİN İLK ÖNEMLİ ÖRNEĞİDİR
  </strong>
 </p>
 <p>
  <strong>
   -Vizyon rekabeti kavramı çerçevesinde Gülen Hareketi ve AK Parti çevresinde yaşanan tartışmayı nasıl ele alırsınız? Daha doğrusu ele alınabilir mi?
  </strong>
  <br/>
  Bana göre bir ülke için en büyük tehlike, tek bir adamın emredici vizyonunun boyunduruğuna girmektir. Benim savunduğum dünyada en iyi ekonomik, sosyal ve siyasal sistem “bireysel vizyon oluşturma özgürlüğü”nün ve kapasitesinin en üst düzeyde gelişebildiği sistemdir. Böyle bir sistemde liderlerin görevi insanlara kendi vizyonunu empoze etmek veya onlara yol göstermek değil, onların yolunu açmaktır. Yani en iyi lider vizyonu emredici veya yol gösterici vizyon değil, yol açıcı vizyondur. Benim yıllar önce Vizyon Rekabeti adlı kitabımda değindiğim gibi Türkiye’de Gülen Cemaati bireysel vizyon oluşturma özgürlüğünün ve vizyon rekabetinin ilk ve en önemli örneğini vermiştir. Hayrettin Karaca’nın “On milyar meşe” vizyonu da Türkiye’de ilk bireysel vizyon örneklerindendir. Sorduğunuz esas soruya gelince şüphesiz bu konu benim detaylarına hâkim olamadığım bir konudur. Ancak AK Parti liderliğinin vizyon rekabetine açık olmadığını söylemek yanlış olmayacaktır.
 </p>
 <p>
  <strong>
   TÜRKÇE OLİMPİYATLARI MİLLÎ BİR BAŞARI HİKÂYESİ!
  </strong>
 </p>
 <p>
  <strong>
   -Siz Türkçe Olimpiyatları’nın yurtdışında yapılmasına sebep olanları kınadınız. Size de paralel, casus, hain denmesinden korkmuyor musunuz yoksa?
  </strong>
  <br/>
  Olimpiyatların ülkemizde engellenip yurtdışında yapılması beni ve tanıdığım bazı AK Partililer de dahil pek çok kişiyi çok üzen bir durumdur. Türkçe Olimpiyatları Türk halkına mal olmuş, çok sayıda idealist insanın âdeta tırnaklarıyla kazıyarak gerçekleştirdiği millî bir başarı hikâyesidir. Hiç kimsenin hiçbir nedenle böyle bir başarıyı gölgelemeye hakkı yoktur. Şayet suçlu kişiler varsa delilleri ortaya konularak adalet önüne çıkarılır. Yargısız infaz önce onu yapanlara zarar veren en büyük haksızlık ve adaletsizliktir. Ben bir bilim insanı olarak yanlış gördüğüm şeyleri söylemek durumundayım. Bunu yaparken de en çok bu yanlışı yapanlara yarar sağladığımı düşünüyorum. Korku, sadece vicdanı ile değil cüzdanı ile hareket edenleri engelleyen bir duygudur. Benim için en kötü durum adaletsizlikler ve haksızlıklar karşısında susmaktır. Bu yüzden kendimi milyarlarca doları olup fikrini serbestçe ifade edemeyenlerden daha mutlu ve başarılı sayarım.
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/adil-rekabete-dayanmayan-secimlerin-agir-maliyeti-olur_550939), [web.archive.org (arşiv bağlantısı)](http://web.archive.org/web/20151213090730/http://www.aksiyon.com.tr/roportaj/adil-rekabete-dayanmayan-secimlerin-agir-maliyeti-olur_550939)
