# Darbe günlerinde seçim

*Muhsin Öztürk 2015.11.03*

<div class="pNewsDetailMainContent ctx_content" itemprop="articleBody">
 <p>
  Kapıların polis tarafından kırılarak medya organlarına el koYulduğu haftada Türkiye seçime gitti. Her şey tek bir partinin seçilebilmesi, tek bir kişinin hükmedebilmesi içindi.
 </p>
 <p>
  Seçim güvenliğinin sağlanması amacıyla Doğu ve Güneydoğu’da asker ve polis sandıkların etrafında kuş uçurtmayacak.” diye müjde veriyor haber. Devamında bölgede kaç polis ve jandarmanın görevlendirildiği açıklanıyor. Geçen yıllara göre sayıları bir hayli artmış. Bu haberin çıktığı gün, en çok izlenen haber kanalının da içinde olduğu medya grubuna İstanbul’un göbeğinde polis baskını yapılıyor, gazeteciler yerlerde sürükleniyor. İktidar bir hukuksuzluklar zinciri içinde muhalif gördüğü medyaya el koyuyor. Polis, devletin değil, partinin polisi gibi olay yerinde. Bu durum yeni değil. İki-üç yıldır ülke olağanüstü şartlardan geçiyor ve seçimler de olağanüstü şartlar içinde yapılıyor. ‘Sandık güvenliği için kuş uçurtulmayacak’ diye verilen müjde aslında tam tersi mesajlar içeriyor; tam da ‘parti polisi’ algısı ya da gerçekliği nedeniyle. Sadece bir partinin emir ve isteğine göre hareket eden güvenlik birimlerine sandıklar emanet edildiğinde neler olabilir? Bir taraftan da taşınan sandıkların korucu köylerine yerleştirildiği haberleri geliyor.
 </p>
 <p>
  Türkiye, üst üste yaptığı seçimlerde en çok ‘sandık güvenliği’ni konuştu. Özellikle muhalefet partileri AK Parti iktidarının sandığa müdahale ettiğini düşünüyor. 30 Mart 2014 yerel seçimlerinde Ankara’da oyların çalındığına dair yaygın bir kanaat var. Öylesine büyük bir kaygı ki bu, bir yıl içinde “Oy ve Ötesi” adında büyük bir sivil inisiyatif ortaya çıktı. Yine 30 Mart’ta yaşanan elektrik kesintileri üzerine Enerji Bakanı’nın ‘trafoya kedi girdi’ açıklaması siyasi literatüre girdi. AK Parti olduğu sürece her seçimde gerçekleşmesi muhtemel bir durumdan söz ediyoruz. Son dakikaya kadar muhalif kesimlerde sandık güvenliği ile ilgili çağrılar yapılmaya devam ediliyordu. 1 Kasım seçimlerine bir partinin iktidar çıkması için lazım olan tüm tedbirler alınarak gidiliyordu. Medya karartılıyor, eldeki medya ile manipülasyon yapılıyor, muhalefet partilerinin görünmemesi sağlanıyor, camilerde hutbeler veriliyordu. Hukuki süreçler ve güvenlik tedbirleri sadece bir parti lehine devredeydi.
 </p>
 <p>
  Türkiye’de özel televizyonların büyük bölümü hükümet kontrolünde.  TRT’nin bütün kanalları AK Parti ve Erdoğan iktidarı için çalışıyor. Her gün 10’u aşkın kanalda açıktan AK Parti propagandası yapılıyor. Seçim döneminde de seçim dışında da… En son muhalefet partilerinin çıkabildiği Bugün TV ve Kanaltürk de kayyum atanarak AK Parti ve Erdoğan’ın kontrolüne geçmiş oldu.  AK Parti lehine sınırsız devlet ve medya imkânlarının söz konusu olduğu bir seçimde bir yarıştan söz edilemiyor. Özel televizyon ve gazetelere ‘el koyma’ yöntemiyle oluşturulan medya havuzunun ötesinde herkesin vergileri ve elektrik paralarıyla finanse edilen TRT bir partinin arka bahçesi hüviyetinde çalışıyor.
 </p>
 <p>
  1 Kasım öncesinde RTÜK üyesi Ersin Öngel’in açıkladığı belli bir tarih aralığına göre TRT, Cumhurbaşkanı’na 29 saat, AK Parti’ye 30 saat, CHP’ye 5 saat, MHP’ye 70 dakika ve HDP’ye de 18 dakika yer vermiş. Buna TRT kanallarında büsbütün AK Parti propagandası içeren programlar ve haber bültenleri dâhil değil. Bu durum da yeni değil. RTÜK raporuna göre 30 Mart yerel seçimlerinden önce TRT, 22 Şubat-4 Mart tarihleri arasında AK Parti’ye 13 saat, MHP’ye 48 dakika, CHP’ye 45 dakika, BDP’ye 2 dakika yer ayırdı. Saadet Partisi listede yer almıyor. Buna yine tamamen AK Parti propagandası yapan onlarca TRT programı dâhil değil. Anadolu Ajansı’nın bir parti bültenine döndüğünü, seçim dışı ve seçim üzeri operasyon merkezi olarak kullanıldığını da hatırlatalım.
 </p>
 <p>
  Güvenlik güçlerini, yargıyı, devletin bütün birimlerini, medyanın büyük çoğunluğunu, belediyeleri kendi lehine kullanmaktan çekinmeyen, muhalefetin yok edilmesi için çabalayan bir iktidarın yönetimi altında seçime gittik. Öyle ki darbe dönemlerinde dahi partili ve partisiz muhalefet böylesine baskı altına alınmamıştı. Tarafsızlığı üzerine namus yemini eden kişi, seçimden hemen önce ‘ancak tek parti olursa istikrar olacağını’ açıkladı. Yani açıkça AK Parti için oy istemiş oldu Erdoğan. Pek çok kez yaptığı, yapmaya devam ettiği gibi. Cumhurbaşkanı Erdoğan ve AK Parti’nin Anayasa ihlallerinin en küçüğüydü bu.
 </p>
 <p>
  Anayasa’nın açık maddesine rağmen medya araçlarına ve merkezine canlı yayında müdahale edildi seçimden birkaç gün önce. Darbe, sokakta tankın (artık TOMA o) görülmesi kadar, hukukun askıya alınması da demek. 28 Ekim darbesi olarak adlandırılan İpek Medya Grubu’nun iktidar eliyle müsadere edilmesi, olaylara AK Parti-Cemaat meselesi olarak bakan çevrelerde geç de olsa bir uyanışa sebep oldu. Mehmet Ocaktan’ın ‘paralı devşirmeler’ diye adlandırdığı kesim dışında sessizlik dikkat çekici. Hâlen İstanbul’da AK Parti’nin yönetici kadrosunda yer alan bir kişi, “Bu açıkça zulüm.” diyor. Bugünlerde en çok “12 Eylül’de bile böyle manzaralar olmadı.” cümlesi kuruluyor.  Darbeyi aşan bir durum var. Son iki-üç yıldır yaşanan bu.  Azılı iç ve dış düşmanlarla verilen mücadele retoriği içinde iktidarın sürekli kılınması için ‘yönetime el koyulması’ söz konusu. Tıpkı bir zamanlar Napolyon’un yaptı gibi… 20. yüzyılın ilk yarısında Avrupa’da yaşandığı gibi... Artık herkesi bağlayan hukuk onları bağlamıyor. İstedikleri mala el koyabiliyorlar. Yaşıyor olmamız onların ‘merhameti’ne bağlı. Cumhurbaşkanını eleştiren sokaktan alınıp götürülüyor. Cuma günü camiye gittiğinizde hangi partiye oy vermeniz gerektiğini anlamış olarak çıkıyorsunuz. Kaos ve terör arttığı bir anda bununla ilgili sorumlu iken, “1 Kasım’da bizi seçmezseniz kaos ve terör devam eder!” demeyi, Beyaz Toros’la tehdit etmeyi ve Ankara’daki patlamadan sonra oylarının arttığını duyurmayı ihmal etmiyor.
 </p>
 <p>
  17 Aralık yolsuzluk soruşturmaları sonrasında ‘devlet’e el koyuldu. Devlet, o partinin aldığı oy oranına tekabül eden kesime hizmet eder hâlde artık.  Bir emirle muhalif işadamının milyarlık tesislerine ve medyasına el koyulabildiği haftada Türkiye seçime gitti. Sahip olduğu medya, yargı ve güvenlik güçleri eşliğinde muhalefetin tümünü ‘terörist’ ilan eden parti, tek başına Türkiye’yi yönetebileceği bir oy oranına ulaşmak istiyordu. Biriken suç ve hukuksuzluk dosyaları karşısında iktidarda devam edebilmesi ve mutlaka kazanması gerekiyordu!
 </p>
 <p>
  “28 Ekim medya darbesi” diye kayıtlara geçen, sadece bu zincirin son halkası. En azından bu haber yazılana kadar. Sosyal medyada son iki muhalif kanala da el koyulacağı yazılıp çiziliyor. Bugün TV ve Kanaltürk televizyonları ile Bugün ve Millet gazetelerine el koyulduğu saatlerde onlarca özel kanala rağmen kamuoyunun bundan habersiz olması, iktidarın sansür ve baskıda geldiği ileri noktayı gösteriyor. Türkiye’de bir kitle imha edilse kimsenin haberi olmayacak neredeyse! Doğan Grubu’nun son anda kararını verip gazetecilikte ısrar etmesiyle tablo kısmen değişti de denebilir. Her medyanın ‘bir kayyumluk’ ömrü kaldığı nihayet anlaşılabildi.
 </p>
 <p>
  Muhalif partilerin çıkıp görüşlerini açıklayabildiği Samanyolu Yayın Grubu’nun tepe yöneticisi hapiste. Bir emirle Digitürk, Tivibu, Tele Dünya, Turkcell TV gibi platformlardan çıkartılarak muhalif sesler kesiliyor.
 </p>
 <p>
  Sahi serbest bir seçim miydi bu?
 </p>
</div>


Kaynak: [www.aksiyon.com.tr](http://www.aksiyon.com.tr/medya/darbe-gunlerinde-secim_552775), [web.archive.org (arşiv bağlantısı)](http://web.archive.org/web/20151122011609/http://www.aksiyon.com.tr/medya/darbe-gunlerinde-secim_552775)
