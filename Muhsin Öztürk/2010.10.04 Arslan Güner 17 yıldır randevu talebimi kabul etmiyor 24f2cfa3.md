# Arslan Güner, 17 yıldır randevu talebimi kabul etmiyor

*Muhsin Öztürk 2010.10.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ahmet Özal suskunluğunu bozdu, 17 yıl sonra Pandora’nın kutusu açıldı. Turgut Özal’ın ölümü, Uğur Mumcu, Eşref Bitlis, Madımak ve 33 er olayı, 1993’ün olağanüstü karanlığında kalmayacak artık. Onun deyimiyle, çıkan macun tüpe geri dönmeyecek.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Ahmet Özal, Demokrat Parti Genel Başkan Yardımcısı. Son halk oylamasında oy tercihinin partisinden farklı olacağını açıklaması dikkat çekti. Ama kimse ondan Türkiye’nin en karanlık dönemine dair bir girişim beklemiyordu. Önce 88’de merhum Cumhurbaşkanı Turgut Özal’a suikastın arkasındaki bazı isimleri açıkladı ve daha da önemlisi babasının da şüpheli ölümünü sonuna kadar tartışmaya açarak bütün dikkatlerin 1993’e yönelmesi gerektiğini savundu. Zira Türkiye’nin en karanlık dönemi, bir tesadüfler siyaseti değildi ve belli bir planla işlenen cinayetler aydınlandığında Türkiye ayağındaki prangalardan kurtulabilirdi. Şu an itibarıyla hem Eşref Bitlis hem de Turgut Özal’ın ölümü ile ilgili şüpheler savcıları harekete geçirdi. Ahmet Özal, “Üç-beş kişiden söz etmiyoruz. Konu derinleşirse İtalya’daki Gladio soruşturması gibi olacaktır.” diyor.
    </p>
    <p class="MsoNormal">
     -Nedense bir sessizlik olarak geçiştirilen bir döneme çomak soktunuz.
    </p>
    <p class="MsoNormal">
     Aynen öyle.
    </p>
    <p class="MsoNormal">
     -Çevrenizde nasıl bir tutum sergileniyor?
    </p>
    <p class="MsoNormal">
     Bu konuları bilip korkanlar var. Telefonları kapatıp yok olanlar var. Kaçanlar, korku yaşayanlar var. Bir grup var, endişeli. Çünkü bu işin parçası olma ihtimali olduğu için arada beni arayıp bir şeyler almaya çalışıyorlar ağzımdan. Bir grup var yeni ve enteresan bilgilerle geliyor. Ben savcıya verdim bütün bilgileri.
    </p>
    <p class="MsoNormal">
     -Dava Ankara’ya alındı, umarız İstanbul’da ‘yetkin’ dediğiniz savcının bir benzeri Ankara’da da vardır.
    </p>
    <p class="MsoNormal">
     İnşallah. Bizim adalet sisteminde çarklar ağır dönüyor. Ama döndüğü zaman dönüyor. Adalet, zamanında adalet değilse adalet değildir; ama bunlar zamana bağlı davalar aynı zamanda.
    </p>
    <p class="MsoNormal">
     -Eşref Bitlis kazası aslında hep suikast olarak anıldı ama gerçek soruşturması şimdi olabilecek.
    </p>
    <p class="MsoNormal">
     Eşref Bitlis Paşa’nın uçağı düşer düşmez daha yarım saat içerisinde buzlanma dediler. O havalarda buzlanma olmaz. O uçağı çok iyi tanırım. Ben 25 yıldır da pilotum. O uçakların motorunun durma ihtimali 13 milyon saatte birdir. İki motorun aynı anda durma ihtimali yok. 50 saniye arayla duruyor. Tamamen suikast olduğu belli. Ben baştan beri de böyle inanıyordum. Eşref Bitlis Paşa da Malatyalıdır. Babamın da çok sevdiği bir komutandı. Babamla iyi anlaşırlardı. Doğu ve Güneydoğu’da, Kuzey Irak’ta oranın liderleriyle temasları vardı Eşref Bitlis’in. Barışçı ve demokratik yollarla kısmen kademeli aflar çıkartılarak bu iş çözülüyordu. 1993, bu işin bitirilme yılıydı. En son babamla 93’te Aşkabat’ta konuştuğumuzda “Türkiye’ye döneceğim, PKK ve Kürt meselesini bitireceğim.” demişti bana. Bunun bitmesini istemeyen güçler, her kimseler, derin yapı-PKK ilişkisini inceleyen Uğur Mumcu ile işe başladılar. Ocakta Mumcu, şubatta Bitlis gitti. Sonra Kahveci, sonra babam… Sırayla da Madımak, Başbağlar ve 33 er olayları… Hasta bir komutan var, konuşuyor bugünlerde, ‘sakallı adamları saldırttık’ diye Madımak için. Hiçbir olay çözülemedi. 93, kavgaların başlatıldığı yıldır ve o kavgalar 17 yıldır devam ediyor.
    </p>
    <p class="MsoNormal">
     -“Bunlar bir tesadüfler zinciri olamaz herhâlde.” diyorsunuz aslında. 93’ün bir plan olduğunu düşünüyor musunuz?
    </p>
    <p class="MsoNormal">
     Gayet tabii. Bu bütündür. Ağaçların arasına girince ormanı kaybedersin. Yukarı çıkıp bakacaksın. Burada ormanı görmek gerekiyor.
    </p>
    <p class="MsoNormal">
     -Türkiye’nin değişim serüveni 93 nedeniyle bir 10 yıl ertelendi. Önemli bir hukukçu “Bir cesur savcı çıksaydı bunlar olmazdı.” dedi. Ne dersiniz?
    </p>
    <p class="MsoNormal">
     Çözülebilirdi. Ama o yıllarda askerin ağırlığı çok fazlaydı. Bugünle mukayese edilmez. Savcılar dokunmazdı bile böyle suç duyurularına. Eline almazdı dosyayı.
    </p>
    <p class="MsoNormal">
     -93 yılını tartışmaya açmanızda kendinden güç vehmeden insanların zamanla güçlerini kaybetmesi etkili oldu herhâlde.
    </p>
    <p class="MsoNormal">
     Sadece o değil. Bugün Türkiye’de Ergenekon meselesinin sonuçları ne olacak ben bilemem. Ama 80’lerde, 90’larda İtalya’da, Fransa’daki Gladio soruşturmalarının ve temizliklerinin sonucunun muhakkak Türkiye’ye yansıması gerekiyordu. Biraz geç geldi ama geldi. Türkiye şu anda demokrasinin doğum sancılarını yaşıyor. İnsan bazen midesi bulanır kusar, rahatlar ya. Türkiye kusuyor şu anda. Daha çok kusacak şey var. Onun için bunları çözüp yeni bir beyaz sayfa açması gerekir Türkiye’nin. Yani hiç kimse bir intikam peşinde değil. Türkiye demokrasisi için bunların çözülmesi gerekiyor.
    </p>
    <p class="MsoNormal">
     -Bu bir rövanş değil yani?
    </p>
    <p class="MsoNormal">
     Hayır, kesinlikle.
    </p>
    <p class="MsoNormal">
     -93 yılına döneceğiz gene. Babanızla kontrgerilla ya da devletteki derin yapılar üzerine hiç sohbet eder miydiniz?
    </p>
    <p class="MsoNormal">
     Elbette. Babam 88’de kendisine yapılan suikasti çözdü. 5-6 ay sonra her şeyi biliyordu. İsviçre’deki para hareketlerini, kim kime ne para vermiş vs... Ama “Ben bunu açıklarsam Türkiye karışır. Bir ivme var, Türkiye’nin kalkınması bana suikasttan daha önemli.” dedi. Yani bildiği için sustu. O gün hazırlanan raporlar ve bilgiler devletin arşivlerinde var. Meclis komisyonları el atar ya da savcılık ister bunları ama bugüne kadar hiçbir soruşturma açılmadı.
    </p>
    <p class="MsoNormal">
     -Siz raporları kimlerin hazırladığını da söylediniz. Onların tepkisi nasıl oldu?
    </p>
    <p class="MsoNormal">
     Başbakanlık Müsteşarı Ahmet Selçuk ve dönemin Emlak Bankası Müdürü Bülent Şemiler bu iş için İsviçre’ye giden kişiler. İnsanlar korkuyor. Ahmet Selçuk’u gazeteci arıyor, o da “Şemiler ile Kemal Horzum’un kredi borcunu araştırmaya gittik.” diyor. Kardeşim, Kemal Horzum zaten suikasttaki isimlerden bir tanesi. İkincisi hangi bankanın geri dönmeyen kredisi için başbakanlık müsteşarı banka genel müdürü ile atlar İsviçre’ye gider. Yanlış bilgi veriyor. Bülent Şemiler ile tatile gittik dese daha iyi. Ama bilmedikleri bir şey var. Benim tahminim ve algılamam, o zaman hazırlanan bilgi notları ve raporlar şu anda zaten devletin elinde. Sen ne kadar inkâr edersen et, savcı çağırdığı zaman adaleti yanıltmaktan gidersin bu sefer. Bu bilgiler var çünkü onların raporlarında.
    </p>
    <p class="MsoNormal">
     83’TE ÖNÜNE İKİ DOSYA KONDU
    </p>
    <p class="MsoNormal">
     -O arşivler açıldığında biz neyle karşılaşacağız?
    </p>
    <p class="MsoNormal">
     Bugün Ergenekon denilen, davası süren meselenin çok çok daha büyüğü çıkacaktır. Özellikle 93 yılı ile ilgili. Ergenekon, Balyoz ufak kalır bunun yanında. Çünkü bir fiiliyat var o zaman. Şu anda bir plan var. Fatih Camii’nin bombalanması vs. konuşuluyor. Zaten bunları Kıbrıs’ta yaptıklarını itiraf ediyorlar. Bu derin yapılanmayı şöyle görüyorum. Birkaç nesille beraber bu insanlar değişiyor. Size gördüğüm bir şeyi nakledeyim. 1983’te rahmetli babam başbakan olduğunun üçüncü günü omuzu kalabalık bir paşa gelip önüne iki tane kalınca kırmızı kaplı dosya koydu. Bir tanesi T.C. Devleti Kıbrıs Politikası, bir tanesi de T.C. Devleti Kürt Politikası... Paşa çıktı dışarı, ben içeri girdiğimde babam hayretler içinde dosyalara bakıyordu. “Oğlum baksana şunlara, daha üçüncü günde başbakana bizim politikamız bu. Oku, öğren diyorlar.” Şimdi Türkiye 83’ten 2010’a çok değişerek geldi. Ben TSK’nın yıpratılmasına karşıyım. Ama TSK’yı yıpratanlar bizler değiliz, TSK içindeki yasalar üstünde kendinde güç vehmedenlerdir. Bizim gibi bunları açıklayanlar değil.
    </p>
    <p class="MsoNormal">
     -Turgut Özal askerî yönetim varken çalıştı. Çok kolay değildi bu. Nasıl atlattı o dönemi?
    </p>
    <p class="MsoNormal">
     Türkiye’de ekonomi ile ilgili çok önemli kanunlar değişti. Ekonomi değişti, liberalleşti. O dönemde Türk Parasını Koruma Kanunu kaldırıldı. Sigaradan, bir dolardan hapse girenler vardı. O değişimi yaparken bana şunu söyledi: “Şu anda Evren, cumhurbaşkanı. Askerî konsey orada yerinde duruyor. Sen bunların okeyini almadan hiçbir şey yapamazsın. Ben Türkiye’de bu değişim kanunlarını yaparken ekonomi ile ilgili her değiştirdiğim kanunla ilgili 5-6 saat brifing veriyorum paşalara. Ben onları ikna ederek bunları çıkardım.” O dönemi babam öyle geçirdi. Paşalarla kavga ederek değil, onları ikna ederek. Zaten ekonomi dışında çok bir şeye karışmadı.
    </p>
    <p class="MsoNormal">
     -Kürt meselesi daha çok 90’lı yıllarda gündemine aldığı bir konu değil mi?
    </p>
    <p class="MsoNormal">
     80’lerin sonuna doğru. Türkiye’de Kürt lafını ilk kullanan başbakandır babam. Kürlerle Türkler 1071 yılında Malazgirt’te Alparslan’ın ordularında Bizans’a karşı savaş verirken tanışmış. “Kürtler bizden çok daha önce Mezopotamya’daydı.” derdi.
     <span>
     </span>
     Demek ki aradan bin sene geçmiş, kim diyebilirdi ki ben has Türk’üm ya da ben has Kürt’üm. Bunu söylerdi.
    </p>
    <p class="MsoNormal">
     -Peki, önüne konan dosyaları okumuş mudur?
    </p>
    <p class="MsoNormal">
     Bakmıştır ama babam onları hiçbir zaman kaale almamıştır. Babam kendi bildiğini yapardı.
    </p>
    <p class="MsoNormal">
     -Turgut Özal ne zaman sistem için tehlikeli olarak addedildi?
    </p>
    <p class="MsoNormal">
     Babamı iki türlü tehlikeli gördüler. Derin yapılanmanın düşünceleriyle konuşuyorum. Birincisi Kürtçü. 38 bin köye elektrik, telefon gittiği için. Cumhuriyet tarihinde yapılmayan elektrik, telefon hizmeti yapıldı, insanlara insan gibi muamele edildi. “Benim annemin anne tarafı Kürt’tür, halam Kürtçe konuşur, Türkçe konuşamaz.” dedi. Bunları söyleyebildi. Bu bazı yapıları rahatsız etti. Sen safkan Türk müsün, değil misin meseleleri vardı o zaman. Kürtçe konuşmak yasaktı, müzikleri yasaktı. Kürtlerin adını telaffuz etmeye başlayıp onların bir ırk olduğunu söyledi, onların eksik olan temel haklarını düzeltmeye çalıştı, yasakları kaldırdı. Kürtçe gazete çıkartabiliyorsanız çıkartın dedi. Altı tane gazete kuruldu, üç ay sonra hepsi battı. Serbestlik getirdi bu Kürt meselesiyle ilgili. Babamı Kürtçü diye düşünenler oldu. Ayrıca babam, beş vakit namaz kılan inançlı bir insandı. Türkiye’de beş vakit namaz kılan bir başbakan, bir cumhurbaşkanı oldu. Bundan çok rahatsızlık duyuldu.
    </p>
    <p class="MsoNormal">
     -Yani varlığı, kimliği bir tehditti sistem için.
    </p>
    <p class="MsoNormal">
     Mesela Türkiye’de başörtülü kızları üniversitede serbest bıraktı. Kanun çıkarttı, Evren Paşa veto etti, bir daha çıkarttı. CHP, Anayasa Mahkemesi’ne götürdü. Bir daha çıkardı. Hatta 89’da bizim parti bölünmeye başlamıştı, liberaller ve dinciler diye. Bir milletvekili “Efendim biz türbanı serbest bıraktık üniversitede, ondan dolayı 89 seçimlerini kaybettik.” dedi. Grup toplantısında babam dedi ki: “Ben bunu siyasi sebeplerle yapmadım. İnandığım için yaptım. Ben iktidarı kaybedeceğimi bilsem dahi yine aynısını yaparım.” Babam siyasi sebeplerle hareket eden bir insan değil. “Türkiye’de başörtüsü meselesi hiçbir zaman siyasete alet edilmemeli, bu konular konuşulmamalı.” diye düşünürdü. Türkiye’de sağ partilerde bu konuyu hiç konuşmadan gereğini yapan tek liderdir.
    </p>
    <p class="MsoNormal">
     -88’de babam olayı çözdü, dediniz. Peki bunun derin bir yapı olduğunu, kontrgerilla ya da Ergenekon gibi bir yapı olduğunu fark etti mi?
    </p>
    <p class="MsoNormal">
     Fark etti tabii. Zaten onun için konuşmadı.
    </p>
    <p class="MsoNormal">
     -88’deki suikastla birlikte derin yapı vakasını gördü ama onun üstüne gitmedi. Peki derin yapının parçası olduğunu bildiği hâlde çalışmak zorunda kaldığı insanlar oldu mu bu durumda?
    </p>
    <p class="MsoNormal">
     Oldu. Bu çok doğru bir tespit. Kısa süreler olmak üzere bilerek belli seviyelere, belli kademelere getirip çalıştığı insanlar oldu. Kısa süreli ama. Çıkış vereceği adamlara da her zaman onurlu çıkış yolu verdi.
    </p>
    <p class="MsoNormal">
     -Size de ifade ettiği, beraber çalıştığı ‘derin yapı’dan bir isim söyleyebilir misiniz?
    </p>
    <p class="MsoNormal">
     Sabri Yirmibeşoğlu ile birlikte çalıştı. Yirmibeşoğlu 88’de kısa bir süre MGK Genel Sekreterliği yaptı, 6 ay kadar. Eğer 1987 yılında Öztorun yerine Torumtay getirilmemiş olsaydı Sabri Yirmibeşoğlu Genelkurmay Başkanı olacakmış, geçen kendisi söyledi.
    </p>
    <p class="MsoNormal">
     BABAM ÖLDÜĞÜNDE YANINDA
    </p>
    <p class="MsoNormal">
     YAVERİ ARSLAN GÜNER VARDI
    </p>
    <p class="MsoNormal">
     -Kemal Yamak için ne dersiniz? En son Cumhurbaşkanı Genel Sekreteri idi. O da derin yapı’dan değil miydi? Özel Harp’in kurucusu olarak da biliniyor.
    </p>
    <p class="MsoNormal">
     Evet biliyorum. O dönem babamın yanındaydı. Babam onunla da çalıştı.
    </p>
    <p class="MsoNormal">
     -Onu biliyordu ama…
    </p>
    <p class="MsoNormal">
     Biliyordu, gayet tabii iyi biliyordu.
    </p>
    <p class="MsoNormal">
     -Kemal Yamak, babanızın vefatından sonra hemen Köşk’ten ayrıldı. Sonra hiç konuştunuz mu?
    </p>
    <p class="MsoNormal">
     Hayır, hiç konuşmadım. Görüşmem olmadı. Zaten o da yakınlarda vefat etti. Babamın başyaveri vardı. Arslan Güner. Genelkurmay İkinci Başkanı şu anda. Daha önce istihbarat başkanlığı yaptı. Babam öldü, 17 yıl geçti, daha onu da bir defa görmedim. Ben milletvekiliyken bir kez randevu için telefon açtım sekretaryasına. Ama hiç cevap gelmedi, hiçbir zaman.
    </p>
    <p class="MsoNormal">
     -Özal onun için de öyle düşünür müydü?
    </p>
    <p class="MsoNormal">
     Valla geçen gün enteresan bir yerde okudum. Rahmetli babamın öldüğü gün normalde Cumhurbaşkanlığı Köşkü’nde daimi olarak bir doktor ve ambülans bulunur. İkisi de yok. Ve arabayla götürüyorlar. Önce GATA’ya, sonra birileri yol ve güzergâh değiştirerek Hacettepe’ye götürüyor. Yolda yarım saat kaybediyorlar. Şimdi bunu kim yaptı bilmiyorum.
    </p>
    <p class="MsoNormal">
     -Yanında Güner var.
    </p>
    <p class="MsoNormal">
     Arslan Güner vardı. Annem var. Koruma müdürü -Musa Öztürk var. Birisi daha var ama hatırlamıyorum.
    </p>
    <p class="MsoNormal">
     -Bu neyi anlatır?
    </p>
    <p class="MsoNormal">
     Soru işaretleri tabii.
    </p>
    <p class="MsoNormal">
     -Güner’in size dönmemesini nasıl yorumluyorsunuz?
    </p>
    <p class="MsoNormal">
     Hiçbir zaman dönmedi. Değişik zamanlarda kendisinden randevu istedim. Müsait değil diye bile bir şey gelmedi.
    </p>
    <p class="MsoNormal">
     -93 yılıyla ilgili önemli açıklamalar yaptınız. Daha önceden babanızın ölümüyle ilgili şüpheler dile getirdiniz ama hiçbiri bu boyutta olmadı.
    </p>
    <p class="MsoNormal">
     Hayır.
    </p>
    <p class="MsoNormal">
     -Hangi şartlar bu meselenin tartışılması gerektiğini size hatırlattı?
    </p>
    <p class="MsoNormal">
     Zamanlaması. Her şeyin bir zamanlaması vardır. Zamanlama doğru bir zamanlama. Tabii bundan çok rahatsız olacak insanlar var. Ben ifademde de söyledim, AK Parti içindeki bazı ANAP’lıların da rahatsız olduğunu biliyorum. Benim konuşmalarıma itiraz ettiler, ben de onlara cevap verdim ama ona bir cevap gelmedi. Herkesin konuşmalarına dikkat etmesi lazım. Yapılan araştırmalara göre Türk halkının yüzde 96’sı Özal’ın normal yollardan öldüğüne inanmıyorsa en azından bunun araştırılması lazım geldiğini söyledim. Benim şüphelerim fazla yoktu. 98’deki Fatih Altaylı’nın programından sonra kanın kaybolmasıyla başladı meseleler. Ve ondan sonra da bir sürü bilgiler gelmeye başladı ve olaylar karışmaya başladı. Ama Türkiye’nin şartları bunları konuşmaya, babamdan ve olayı araştıranlardan duyduğumuz isimleri açıklamaya müsait değildi. İstediğin kadar bunu isimlendir, bu dönemden önce bunlara savcılar bile dokunmazdı. AK Parti iktidarı ile birlikte yaklaşık 7-8 sene önce
     <span>
     </span>
     geriye dönüp düşünmeye ve araştırmaya başladım. Aslında Korkut amcam birtakım isimler açıkladı. Bunlar gazetelerin köşelerinde küçük küçük isimler olarak çıktı. Ama hiç kimse kaale almadı.
    </p>
    <p class="MsoNormal">
     -Siz de şimdi kitabın ortasından konuşmaya karar verdiniz!
    </p>
    <p class="MsoNormal">
     Çok şeylerin çıkacağını ben biliyorum. Daha başka bilgiler, daha başka açıklamalar, daha başka belgeler çıkacak. Sadece benden değil, başka yerlerden de... Artık ok yaydan çıktı. Bu saatten sonra macun tüpe dönmez.
    </p>
    <p class="MsoNormal">
     -Emekli General Atilla Kıyat, 93 ve sonrasında yaşanan faili meçhuller için ‘devlet kararıydı’ dedi. Katılır mısınız?
    </p>
    <p class="MsoNormal">
     Doğru söylemiş.
    </p>
    <p class="MsoNormal">
     -Devlet kararı demek hem siyasetçilerin hem de bürokrasinin bir şekilde bunun içinde olması mı demek?
    </p>
    <p class="MsoNormal">
     Derin yapılanmaların bürokratlarla ilişkileri var tabii. Ama siyasi olarak hükümetlerin veya bakanların bunlardan bihaber olması ya da buna dâhil olması için MGK’da karar alınması lazım. MGK’da bunların konuşulduğunu sanmıyorum.
    </p>
    <p class="MsoNormal">
     -93 yılında yönetim değişiyor. Ortalık kan gölüne dönüyor, o gün siyaset yapanların ve ülkeyi yönetenlerin bundan habersiz olması ya da hiçbir şekilde bunu mesele etmemesi sorun değil mi? Üç maymunu oynamış bir siyasetçiden söz edebilir miyiz?
    </p>
    <p class="MsoNormal">
     Var tabii. Böyle çok var. Kartal Demirağ’la ilgili herkes bir şey söylüyor. Demirağ’ın MİT’in bir bağlantılı elemanı olduğunu biliyorlar mı? Biliyorlar ama niye söylemiyorlar bunu? 2002’de Emin Çölaşan’ın yazdığı yazıyı bana sordular. Çölaşan’ın teyze oğlu olan Hüsamettin Cindoruk (TBMM Başkanı o dönem), babam ölmeden iki ay önce Çölaşan’ın kulağına eğilerek “Bu gidici. Ölecek. Yazı çıkaramayacak.” diyor. Çölaşan “Nereden biliyorsun?” diye sorunca, “Baba (Demirel) söyledi bana.” diyor, Cindoruk. E, şimdi bir insanın öleceğini Allah’tan başka kim bilebilir? Rahmetli anneanneme doktor üç ay ömür biçti. Ondan sonra 15 yıl daha yaşadı. Bir insanın ne zaman öleceğini Allah’tan başka kimse bilemez. Huoston’dan (hastane) bilgi geliyor diye konuşuyorlar. Amerika’da en büyük suçtur hasta hakkında bilgi vermek. Adamı doktorluğunu elinden alıp hapse atarlar. İkincisi prostattan ölen yok ki. Seni süründürür, vücuduna yayılırsa beş sene erir, öyle ölürsün. Pat diye bir sabah kalkıp ölmezsin. Bu yazı yazıldıktan sonra “Ya Çölaşan, sen bunu nereden biliyordun, anlat bakalım.” diyen olmadı.
    </p>
    <p class="MsoNormal">
     -Demirel’le bu konuları konuştunuz mu hiç?
    </p>
    <p class="MsoNormal">
     Hayır.
    </p>
    <p class="MsoNormal">
     YAPSINLAR BAKALIM İHTİLALİ DE GÖRELİM
    </p>
    <p class="MsoNormal">
     -Babanızla her zaman yakın oldunuz. Çok önemli bir dönemi konuşuyoruz. Bazı olaylarla ilgili babanızın tavrı ve söylemlerini öğrenmek istiyoruz. 87’deki ‘İki Necdet’ olayında neler yaşandı?
    </p>
    <p class="MsoNormal">
     2000 yılına kadar hiyerarşik düzen kurulmuş. Daha imzalamadan resepsiyon davetiyesi gelince babam “Ben daha bunu imzalamadım. Bu terbiyesizlik. Bu sivil otoriteyle alay etmektir.” dedi. O sırada Genelkurmay Başkanı davetiyesi bastıran Necdet Öztorun’un amcaoğlu veya dayısı oluyor Genelkurmay Başkanı Necdet Üruğ. Evren, babama çok baskı yaptı. “İmzalayın, Üruğ Paşa, amcası mı dayası mı her neyse, bunlar yarın ihtilal yaparlar.” dedi. Babam imzalamadı. O dönemi hatırlıyorum, babamın korumalarının sayısı çok arttırıldı. Evren Paşa’nın bütün ısrarlarına rağmen ben imzalamayacağım dedi. “İstiyorlarsa yapsınlar bakalım ihtilali, görelim!” dedi.
    </p>
    <p class="MsoNormal">
     -Cumhurbaşkanlığını isteyen çok. O sırada Evren de ikinci defa seçilmek istiyor. Özal’ın cumhurbaşkanlığına geçişi nasıl oluyor?
    </p>
    <p class="MsoNormal">
     Babam hiç cumhurbaşkanı olmak istemiyordu aslında. İcraatı seven bir kişiydi, başbakan kalmak istiyordu. Cumhurbaşkanlığı icraat makamı değil. Orada kendi içinde zor bir durumda kaldı. 1960 ihtilalinde cumhurbaşkanı Celal Bayar’dı. Hatta Celal Bayar da tam sivil değildir esasında. Komitacıdır vs... Ve 60’tan 89’a kadar olan dönemde bütün cumhurbaşkanları direkt olarak genelkurmay başkanları oldu. Kanunda, anayasada yok ama yazılmamış bir anayasa gibiydi bu. Türkiye’de sivilleşmenin başlangıcının de en üst nokta olan cumhurbaşkanlığında olacağını söylüyordu. Başka bir sivilin oraya çıkarılmasına itirazlar çok olabilirdi, kendisine itiraz olamazdı. Ve Türkiye’nin cumhurbaşkanları o günden beri sivilleşmiştir. Bu çok önemli bir adımdı o dönemde. Ama babam 17 Nisan’da ölmeseydi, 19 Mayıs 1993’te, ölümünden bir ay sonra cumhurbaşkanı olarak son konuşmasını yapacak ve cumhurbaşkanlığından istifa edecekti. Siyasete geri dönüyordu. Çünkü Türkiye’nin gidişatını iyi görmüyordu. Biz karşı çıktık, o ise kararlıydı.
    </p>
    <p class="MsoNormal">
     BANA SAVAŞAN ASKER LAZIM
    </p>
    <p class="MsoNormal">
     -Özal, Orta Asya gezisinde ‘Beni fark ettiler, artık yaşatmazlar’ demiş. Ne olabilir ölümüne götüren fark edilme?
    </p>
    <p class="MsoNormal">
     Beni fark ettiler lafını biliyorum. Babam bir gün bana “Bak Ahmet, Atatürk ölmeden önce çok önemli şeyler söylemiş.” diyerek anlattı. Babam Atatürk’ün bütün konuşmalarını bilirdi, bazıları ezberindeydi. “Atatürk üç konuya dikkat çekerdi.” dedi. Musul ve Kerkük için
     <span>
     </span>
     “Lozan’da biz bunu başaramadık, gücümüz yetmedi. İlk fırsatta o problemin çözülmesi lazım.” demiş Atatürk.
     <span>
     </span>
     Yalçın Küçük, “Özal’ı sevmem ama o da Atatürk gibi maksimalist biriydi.” dedi. Musul ve Kerkük bize Atatürk’ün bıraktığı bir vasiyettir aslında. O zaman da oradaki Kürt liderlerle anlaşma yapılmıştı, Amerika da okey vermişti. İkincisi, Kıbrıs meselesi. 1926 yılında Atatürk, Kıbrıs’ın her zaman Türkiye’nin başına dert olabileceğini söylüyordu. Üçüncüsü Atatürk, çok yıllar önce Orta Asya’daki soydaşlarımızla tekrar beraber olabileceğimizi, Türkiye’nin buna hazır olması gerektiğini söylerdi. Babam derdi ki “Bu 100-200 yılda açılan bir kapıdır Türkiye için.” O ülkelerin cumhurbaşkanları ile devamlı görüşme hâlindeydi. Türk birliği kurma planları ve çalışmaları içindeydi.
    </p>
    <p class="MsoNormal">
     -Necip Torumtay’ın istifasını nasıl değerlendirdi?
    </p>
    <p class="MsoNormal">
     Babam savaşmaya adam göndermiyordu fakat enteresan bir lafı da vardı. Bana savaşan asker lazım derdi. Ben Türkiye’de Atatürkçü söylemler dile getiren bir ordunun içinde ağırlığın Atatürkçü değil, İnönücü olduğunu düşünüyorum. Atatürk büyük bir devrimciydi. İnönü tam tersi, içine kapanık küçük bir adamdı. İkinci Dünya Harbi sonunda İtalyanlar “Biz kaybettik, çıkıyoruz, alın 12 Adalar’ı” dediğinde İnönü yerinden kıpırdamadı. Yunanlar kayıklarla geldi oraya. Bunların hiçbiri Atatürkçü değil. Atatürk’ü gerçekten tanıyan insanlar değil Atatürkçü geçinenler, Atatürk’ü siyasi bir malzeme hâline getirenler. Bugün hâlâ Anayasa’da Atatürk lafı geçiyor. Dünyanın hiçbir Batılı anayasasında bir insan ismi geçmez. Atatürk’ün 38’de, 35’te, 32’de çok doğru lafları var ama bugün geçerli olmayan lafları da var. Bugün farklı şeyler söylemek lazım. Atatürk’ü de Özal’ı da tabulaştırmak yanlış, zaman kaybı.
    </p>
    <p class="MsoNormal">
     -93 yılında babanızdan hemen önce meydana gelen iki büyük olay var: Uğur Mumcu ve Eşref Bitlis... Bu olaylarla ilgili ne düşünüyordu?
    </p>
    <p class="MsoNormal">
     Araştırdı, hatta bazı birimleri görevlendirdi bunlarla ilgili. Bazı bilgiler de aldı. Her ikisinden de çok şüpheliydi. Tahmin ediyorum 93’te tekrar siyasete dönme kararını vermesinde bu iki önemli olayın etkisi vardı. Türkiye’nin kötüye gittiğini düşünüyordu.
    </p>
    <p class="MsoNormal">
     -Yakınlarda kitap olacağını duyurduğunuz, Özal’ın başından geçen olayları allattığı kasette hangi dönemler var?
    </p>
    <p class="MsoNormal">
     Adalet Partisi’nin kuruluşundan Ecevit ile görüşmelerine kadar çok enteresan bilgiler var. 92’ye kadar aşağı yukarı; ama esas 80’li yıllar olacak.
     <span>
     </span>
    </p>
    <p class="MsoNormal">
     -90’lı yıllar merkez sağın çöküş yılları. Halen merkezde olan birisi olarak ne dersiniz?
    </p>
    <p class="MsoNormal">
     93 yılının temmuz veya ağustos ayında Nokta ve yanılmıyorsam Ekonomi Panorama dergilerine röportaj verdim. Tayyip Erdoğan daha belediye başkanı seçilmemişti. Orada, ilk seçimlerde Refah Partisi’nin büyük şehirleri alacağını, ANAP ve DYP oylarının toplamda ilk seçimde yüzde 25, daha sonra onun yarısı ve sonra da yok olacağını, Refah Partisi’nin koalisyon da olsa iktidara geleceğini söyledim. Üç gün sonra MGK Genel Sekreteri Doğan Beyazıt Paşa beni Ankara’ya çağırdı. Ben adamı hiç tanımıyorum. Gece 11’de kabul etti MGK’da. Elinde iki dergi, Ahmet Bey siz bunları söylemişsiniz, siz bunları nasıl söylediniz? “İki merkez sağ partisinin toplam oy oranı yüzde 62, Refah’ın yüzde 7. Nasıl büyük şehirleri alacaklar?” dedi. Ben de ‘Alacaklar paşam’ dedim.
    </p>
    <p class="MsoNormal">
     -93’te devlet güdümüne girmiş merkez sağ portresi mi sizi bu düşünceye sevk etti?
    </p>
    <p class="MsoNormal">
     Aynen öyle. Kendi kendilerini imha ettiler. İmha edenler de Mesut Yılmaz ve Tansu Çiller’dir. Sonradan gelen Mehmet Ağarlar falan tüy dikti sonra.
    </p>
    <p class="MsoNormal">
     -Başbakan Erdoğan’la 94’te tanışmışsınız. Sanıyorum merkez medyanın vetosu nedeniyle sadece sizin kanalınızda çıkabiliyordu o sıralar. Turgut Özal’ın siyasi vârisi gibi de görülüyor. Bugün nasıl görüyorsunuz Erdoğan’ı?
    </p>
    <p class="MsoNormal">
     Tayyip Bey ile babamın yetişme tarzı çok farklı. Babam, bürokrasiden gelmiş, teknokrat bir adam. Tayyip Bey 17 yaşından beri siyasetin içinde büyümüş. Bana göre çok iyi bir siyasetçi. Babam ise çok iyi bir siyasetçi değil, çok iyi bir teknokrat, bürokrat, çok iyi bir devlet adamıydı. Her ikisi de çok cesur. Tayyip Bey inançlı bir insan, doğruları söylüyor. Hiç yalan söylediğini de görmedim şimdiye kadar. Tayyip Bey’in ailesi hakkında laf atıyorlar, bize de attılar. Herkese attılar. Bu yalandan, dedikodudan ötürü Türkiye’de bir başbakan, iki bakan asıldı.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27745-arslan-guner-17-yildir-randevu-talebimi-kabul-etmiyor.html), [web.archive.org (arşiv bağlantısı)](http://web.archive.org/web/20121020082909/http://www.aksiyon.com.tr:80/aksiyon/haber-27745-arslan-guner-17-yildir-randevu-talebimi-kabul-etmiyor.html)
