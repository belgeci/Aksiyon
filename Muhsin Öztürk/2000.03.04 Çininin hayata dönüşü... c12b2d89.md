# Çininin hayata dönüşü...

*Muhsin Öztürk 2000.03.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İnsan çaldırdığı bir şey için sevinir mi hiç? Evet sevinenler var. Sözkonusu olay geçen yıl Demirel ve Chirac'ın açılışında hazır bulunduğu, Paris Bagatelle şatosunda düzenlenen Osmanlı eserleri sergisinde gerçekleşti.
  </font>
 </div>
 <div id="newsText">
  <font class="detail-text">
   Sergide paha biçilemeyen 15. ve 16. yüzyıla ait İznik çinileri yanında, sergi küratörünün geciken onayıyla yeni üretilmiş çiniler de yer aldı. İznik Vakfı'nın atölyelerinden çıkan bu yeni çinilerin iki parçası sergi sırasında çalındı. Bu çiniler çalındı çalınmasına ama vakıa İznik Vakfı Başkanı Prof. Dr. Işıl Akbaygil'i oldukça sevindirmiş. Gerekçesi şu; "Demek beğendiler ki çalıyorlar".
   <br/>
   <br/>
   Beğenilme kaygısı şaşılacak bir şey değil, eser veren her sanatçı bu kaygıyı az ya da çok taşır. Fakat Akbaygil'in sevinci biraz farklı; 300 yıldır üretilmeyen İznik çinileri pek çok güçlükle karşılaşılmasına rağmen aslına uygun şekilde üretilmeye başlanmış ve acaba başarabilir miyiz endişesi hep var olmuş. Hırsız, Akbaygil'i sevindirmiş, çünkü İznik çinisinin aslına uygun olarak üretilmesi konusunda büyük bir başarı elde edilmiş olduğunun da bir göstergesiymiş bu.
   <br/>
   <br/>
   Bilindiği gibi İznik çinileri 15. ve 16. yüzyıl Osmanlısında en görkemli dönemini yaşamış, bugün tarihi camilerin duvarlarını süsleyen çiniler de bu dönemin ürünü. Sarayın himayesinde gelişen lüks bir uğraş İznik çinisi. Saray 17. yüzyıldan itibaren meydana gelen siyasi, ekonomik ve sosyal şartlar dolayısıyle İznik çinisini kollayamıyor. İlerleyen zaman içinde bu geleneksel el sanatımızın ne ustası, ne gelecek kuşaklara aktarılması gereken bir formülü, ne de malzeme ve teknik bilgisi kalıyor. 18. yüzyıldaki bir takım münferit çabalar ve oryantalistlerin ilgisine rağmen 300 yıl sürecek bir uykuya dalıyor İznik çinisi.
   <br/>
   <br/>
   Ancak sarayın desteği ile ayakta kalabilen çinilerin yeniden gündeme gelmesi tesadüf değil. Sanatsal bir tutku, bitmeyen bir ilgi ve sabır, tarihle barışık olma ve önyargılardan kurtulma, sermayenin varlığı ve sayılabilecek başka unsurların bir araya gelmesiyle İznik çinilerinin yolu açılıyor. Prof. Dr. Işıl Akbaygil öncülüğünde düzenlenen 1989 İznik Yılı etkinlikleri İznik çinisini tekrak gündemine taşıyor. Sanıldığının aksine Prof. Dr. Işıl Akbaygil bir çini uzmanı olmayıp, konuyla amatörce ilgilenen bir kişidir; hobi olarak ilgilendiği İznik çinisiyle 90'lı yıllarda içlidışlı olur. İznik yılı çerçevesinde dünyanın çeşitli ülkelerine dağılmış İznik çini ve seramiklerinden oluşan sergiler, sempozyumlar ve kitaplar İznik çinisine olan ilgiyi açığa çıkarır. Ve 1993'te bugün sözünü ettiğimiz İznik Eğitim ve Öğretim Vakfı kurulur.
   <br/>
   <br/>
   Vakıf, İznik çini sanatının gelecek kuşaklara aktarılmasını amaçlar. En büyük çaba İznik çinisinin yeniden üretilmesine yöneliktir. Ancak, iki yıl boyunca yayapılan denemeler bir sonuç vermez ve bu süre içinde yapılan herşey çöpe atılır. Uygun bir formülü bulamadıkları, artık tam da vazgeçecekleri bir zamanda yanlış olduğunu düşündükleri renk karışımı tutar ve bugün dünyanın pek çok yerine İznik çinisi gönderen bir vakıf haline gelirler. Vakıf başkanının "alaylı " olmasından da anlaşılabileceği gibi okullular kadar alaylılar da İznik çinisinin yaşatılması için bilfiil çalışıyor.
   <br/>
   <br/>
   Çağdaş mimaride İznik çinisi
   <br/>
   <br/>
   Sanatsal değeri yanısıra mimari enstrüman olarak da çok beğenilen ve kullanılan bir malzeme olması İznik çinisinin çağdaş mimaride de önemli bir yer edinmeye başladığını gösteriyor. Özellikle genç kuşak mimarlar çiniyi modernist yaklaşımlar için de çok uygun bir malzeme olarak görüyor ve modern tasarımlar içinde yer veriyorlar. Örnek vermek gerekirse Elvan Güngör yüksek lisansını harem mimarisi üzerine yapmış ve bugünlerde de Koç Üniversitesi tarafından istenen çinili bir proje üzerinde çalışıyor.
   <br/>
   <br/>
   İznik çinileri içimizde
   <br/>
   <br/>
   Çoğunlukla camilerde rastladığımız çini kullanımının ilk defa genel bir kullanım alanı kazandığı görülüyor. Sözgelimi açılmayı bekleyen İstanbul metrosunun duvarlarını boydan boya vakfın ürettiği çiniler süslüyor. İznik çinisini pek çok büyük kurumun salonlarında görmek mümkün. İMKB, Bankalar Birliği, Yapı Kredi, Halk Bankası, İSKİ, İGDAŞ, Saint Benoit Fransız Lisesi bunlardan bazıları. TürkmenistanAşkabat Camii, Tokyo Camii ve Adana Sabancı Merkez Camii de İznik çinileriyle donatılmış.
   <br/>
   <br/>
   Yeni İznik çinilerinde çağdaş motiflere yer verildiği gibi çoğunlukla çiçek, bahçe ve kûfî yazı gibi geleneksel figürler de kullanılıyor. Minyatür sanatının imkanlarından fazlasıyla yararlanılıyor; İstanbul metrosunda yer alan çinilerin büyük çoğunluğu "bir zamanlar İstanbul"u yansıtan Nusret Çolpan imzalı minyatürler. Lale ve Kûfî yazı ise en çok tercih edilenleriymiş. Günümüzde de benzer istekler geliyormuş; İsviçre firması Vitra fabrikasının ismini Kûfî yazıyla yazdırmış; Armani'ye, Gucci'ye Kûfî yazılı panolar hazırlanmış.
   <br/>
   <br/>
   Huzur veren taş
   <br/>
   <br/>
   Çininin temel yapı taşı "kuars"ı atlamamak gerekiyor. Yarı değerli taş olarak görülen kuars çok sert bir malzeme. Bu taşın kimi özellikleri camilerde kullanılan çinilerin fonksiyonlarını anlamamızı sağlıyor. Kuarsın radyasyonu ve elektriği çektiği kimi deneylerle saptanmış. Yani kuarstan yapılan çiniler insan vücudundaki elektriği alıyormuş. Özellikle 15. ve 16. yüzyıl mimarisine sahip camilerdeki serinlik ve rahatlatıcılığın kullanılan İznik çinileriyle de ilgisi olduğu anlaşılıyor. Öğrendiğimize göre sıcak iklimlere sefere çıkan Osmanlı askerleri ellerinde kuarstan yapılmış tesbihler taşırlarmış.
   <br/>
   <br/>
   İznik çinisi nasıl yapılır?
   <br/>
   <br/>
   İznik çinilerinin ana maddesi kuars taşı... Çok sert olup yarı değerli taş özelliğine sahip. Çininin yapılacağı çamur, yüzde 85'i kuars olmak üzere katkı malzemelerle beraber değirmenlerde öğütülerek karıştırılıyor. Bu çamur kalıplara elle basılıyor. Kalıbın formunu aldığında kalıptan çıkarılıp bir gün bekletiliyor. Ertesi gün plaka üzerindeki hamur ters çevrilip kurutma odasına alınıyor. Burada 10 gün bekletiliyor. Kuruyan hamura üzerindeki pürüzleri gidermek için zımpara tatbik ediliyor. 23,5x23,5 cm (bir Osmanlı karışı) büyüklüğünde ölçülerde bisküviler elde ediliyor. Bu bisküvilere astar çekiliyor. Artık bisküviler fırında pişirilmeye hazır hale gelmiştir. 850 ila 1000 santigrat arasında değişen ısılarda pişiriliyor. Bu işlem bir hafta sürüyor. Böylelikle yarı mamül bisküvi elde edilmiş oluyor. Sırada desenleme var. Mimar Sinan Üniversitesi'ndeki uzmanlarca hazırlanmış desenlerin üzeri iğne ile deliniyor. Üzerine kömür tozu dökülen desen, desene uygun olarak hazırlanmış bisküvi plakalarına yapıştırılıyor. Böylece desen plakanın üzerine çıkmış oluyor. Kömür tozunun kalıpta belirginleştirdiği deseni ortaya çıkartmak için kalemle kontur çekiliyor. Kontur çekilmesini boyama takip ediyor. Boyama işleminde her rengi başka biri boyuyor. Bu nedenle hiçbir plaka diğerinin tamamen aynısı olmuyor. Bazıları fırça izlerinin gözükmesini istemese bile, fırça darbeleri İznik çinisinin 'alâmeti fârikası'. Boyamadan sonra çiniye parlaklık özelliği veren sırlama işlemi yapılır. Desenin üzeri turuncu renkli bir malzeme olan sırla tamamen kaplanır. (Boyama sırasında kullanılan renkler, sırlama işlemiyle birlikte değişiyor. Örneğin turkuaz rengi elde edilmek istendiğinde boyamada kırmızı kullanılıyor.) Fırında 870 dereceye dek pişiriliyor. Bir süre sonra sır, transparan bir dokuya dönüşüp çininin renklerinin ortaya çıkmasını ve sözünü ettiğimiz parlaklığın oluşmasını sağlıyor.
   <br/>
   <br/>
   Görülen o ki İznik çinileri tekrar görücüye çıkmış. Taliplisi de azımsanmayacak kadar çok. Kuru betonarme binalarımızı ve boğucu kent yaşamını biraz şenlendirmenin güzel bir yolu olduğu da kesin.
   <br/>
   <br/>
   Email: muhsinozturk@usa.net
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5933-12-cininin-hayata-donusu.html), [web.archive.org (arşiv bağlantısı)](http://web.archive.org/web/20130930211758/http://www.aksiyon.com.tr:80/aksiyon/haber-5933-12-cininin-hayata-donusu.html)
