# İmkansızlıklar teorisi

*Muhsin Öztürk 2015.03.10*

<div class="pNewsDetailMainContent" itemprop="articleBody">
 <p>
  Çözüm gelecekse de onlar getirecek, ‘OHAL’ gelecekse de… Basın özgürlüğü de onlara emanet, gazetecilerin içeriye atılma işi de... AB kararlılığı da, MGK düzeni siyasal yapı da onlardan soruluyor artık. Yan yana gelmesi mümkün olmayan ne varsa onların dilinde ya da eyleminde. Komünizm bile gelecekse onu da onlar getirecek!
 </p>
 <p>
  Eser Karakaş’ın AB ve çözüm süreçleri üzerinden yaptığı iktidar analizi ilginç. Her iki sürecin iktidarın güç devşirmesinde önemli rolü olurken, iş müzakerelere ve esas meseleye geldiğinde hem AB’de hem de çözüm sürecinde pek istekli olmayan bir iktidar yapısı çıkıyor ortaya. Aksaklıkları da tümüyle karşısındakine mal etmek isteyen bir tutum bu. Yani iş öze geldiğinde ayak diretilmektedir. Tabii konu basit bir samimiyet eksikliği de değil. Çözüm süreci derken tam da çözüm karşıtı siyasi enstrümanlar geliştiren taraf olmak; özgürlük derken de özgürlükleri yok eden olmak gibi. Bu, tesadüflerle deşifre olan değil, açık bir siyasi tercih aslında. ‘Havuz medyası’ denilen yapının, giderek artacağı bilinen bu siyaset-söylem açığını kapatmak için icat edildiği anlaşılıyor. İktidar medyası oluşan büyük çelişkileri, zıtlıkları ve hatta yalanları tevil ve tefsir etmek için devrede. Bu zıtlıklar ve o iktidar medyası, aynı tasarımın farklı görünen yüzleri olmalı. Çözüm süreci ile İç Güvenlik Yasası’nın nasıl bir arada olabildiğini onlardan dinliyoruz. Telif edilebilir olmayan durumlar için bir propaganda timi olarak üretilen yapının büyüklüğü, siyaset açığının büyüklüğüne delalet ediyor.
 </p>
 <p>
  Söze ‘tek adam’ rejimi istiyoruz diye değil de ‘bize özgü başkanlık sistemi’ şeklinde başladıklarında söylenenle niyet ya da eylem arasında makas büyüyor. İleri demokrasi lafı ‘millî şeflik’ talebi için kullanılıyor. Baskı rejimi inşa ettiği açık yasal düzenlemeler ve yürütme eylemleri, özgürlük ve demokrasi argümanlarıyla savunulmaya çalışıldığındaki tuhaflık, Türkiye’nin geldiği tuhaf yeri anlatıyor. Erdoğan’ın ya da parti önde gelenlerinin üç-dört yıl öncesinden çok farklı ve dünle çelişen söylemleri sık sık gündeme geliyor; ancak mesele daha derin. AK Parti bütün alanlarında eski AK Parti ile mücadele hâlinde. Eğer başarılı olabilirse -ki oldukça başarılı- tam anlamıyla 90’lara ya da 80 öncesine dönmüş olacağız. Dönerken de ‘özgürlüğün şarkısını’ söylüyor olmak ne garip tecelli!
 </p>
 <p>
  <strong>
   Çözüm süreci-cebberut devlet
  </strong>
 </p>
 <p>
  AK Parti ile HDP temsilcilerinin birlikte açıkladığı 10 maddelik çözüm süreci mutabakatı ile ilgili tartışmalar sürerken; politik gözlemciler, bu metnin Erdoğan’ın hayalindeki ‘Türk tipi’ başkanlık sisteminin reddi olduğunu söylüyor. Bir televizyon tartışmasında Fehmi Koru, “Herhâlde o Türk tipi başkanlık fikri rafa kalkmış olmalı.” dediğinde Ruşen Çakır, “Bu 10 madde ile Erdoğan’ın son birkaç yıllık siyasi pozisyonu hiçbir şekilde örtüşmüyor.” diye ilave ediyor. Hâlbuki en son Meksika örneği verilerek sürdürülen proje geri çekilmiş değil. Tam tersine AK Parti’de bütün hesaplar -içeride bir direniş olduğu gözlense bile- bu yönde. Öte taraftan Kürt meselesinin ‘zorba devlet’ alışkanlıklarıyla çözülemeyeceği açık. Dikta rejimini hatırlatan bir siyasetle çözüm sürecini taşımak işin doğasına aykırı. İkisinin yan yana ilerlemesi mümkün değil. AK Parti tarafından yeniden üretilip dolaşıma sokulan ceberut devlet, Kürt meselesini daha da derinleştireceği gibi bambaşka sorunların doğmasına da yol açacaktır. Açıyor da zaten. Üstelik ‘Çözüm süreci var, kesin sesinizi’ denilerek özgürlüklerin bitirilmesinde çözüm süreci perde kılınıyor. Susurluk’a karşı başlayan ‘sürekli aydınlık için bir dakika karanlık’ eylemlerinin 28 Şubat’a destek için kullanılması gibi. İyi bir amaç daha kötü bir şeyin gerçekleşmesinde araçsallaştırılıyor.
 </p>
 <p>
  <img alt="" src="http://web.archive.org/web/20150731202153im_/http://medya.aksiyon.com.tr//aksiyon/2015/03/10/566117.jpg "/>
 </p>
 <p>
  <strong>
   İç güvenlik-çözüm süreci
  </strong>
 </p>
 <p>
  İç Güvenlik Yasası, ‘muhaberat devleti’ tartışmasının son halkası. Meclis’ten son bir yıl içinde çıkan bütün yasalar ülkenin ‘OHAL’ altında yönetilmesinin yolunu açtı ve açmaya devam ediyor. Bu yasanın olabildiği bir ülkede demokratik siyasetten ve özgürlüklerin tesisinden bahis açılamayacağı ortada. Temelde demokratik taleplerin karşılanmasına dayanan çözüm süreci ile “yeni Recep Peker’leri” doğuran bu ve benzeri yasaların nasıl bir alakası olabilir? Birinin varlığının diğerini tekzip ettiği aşikâr.
  <br>
   <br>
    <strong>
     MGK sistemi-liberal demokrasi
    </strong>
   </br>
  </br>
 </p>
 <p>
  Bir siyasi hareketin gerçek ve doğal liderinin her iki sözünden birinin Kırmızı Kitap ve MGK olması ile bu sistem içinde liberal demokrasinin yeşereceği, hatta zirveye doğru tırmandığı iddiası aynı anda gerçekleşiyor. Gerçekleşmesi mümkün olmadığı hâlde. Türkiye siyasi tarihinde belli başlı karanlık dönemlerden söz edeceksek bu millî güvenlik devletinin (MGK düzeni) ağırlık kazandığı zamanlara aittir. Bir demokrasinin gizli anayasa demek olan ‘kırmızı kitap’ ile yönetilmesi imkânsız.
 </p>
 <p>
  <strong>
   MillÎ şeflik-ileri demokrasi
  </strong>
 </p>
 <p>
  Milli şef dendiğinde tek partinin ikinci lideri İsmet İnönü akla gelir. Atatürk’e yönelik eleştiriler de dolaylı olarak İnönü üzerine yıkıldığından onun ismi daha öne çıkmıştır. Millî şeflik tek parti tahakkümünün eseri; böyle bir sistemin konjonktürel izahları yapılabilir ama demokrasiyle ve temel özgürlüklerle telif etmek mümkün değil. AK Parti’nin 11. yılından sonraki yöneliminin, çıkardığı yasalardan muhaliflerle kurduğu münasebete (baskıya) kadar yeni bir ‘millî şeflik’ olduğu ortada. Ama dillerde devamlı ‘ileri demokrasi’ var.  Bazı eski demokrat ve liberalin desteği algı inşasına hizmet etse de çalınan mızrak çuvala sığmıyor, ‘milî şeflik’ her yerden sırıtıyor. İleri demokrasi lafları da...
 </p>
 <p>
  <strong>
   Vesayet bitti-millÎ orduya kumpas!
  </strong>
 </p>
 <p>
  Erdoğan’ın kendini ‘savcısı’ ilan ettiği  darbe davalarından, o davaların ‘millî orduya kumpas’ olduğu ileri sürülerek, yargılananların hepsinin serbest kalmasına savrulduk. Bir taraftan da aynı davalar kastedilerek ‘çetelerin ağababalarını yendik’, ‘vesayeti bitirdik’ söylemleri dilendirildi, dillendirilmeye devam ediyor. Ya askerî vesayetin bitirilmesinde ve çetelerin ağabalarının yenilmesinde önemli bir katkıları yok ya da millî orduya bizzat kumpas kurmuş oldular. Birbiriyle tamamen zıt her iki söylemin de aynı aktörün dilinden çıkması tuhaf.
 </p>
 <p>
  <strong>
   Ekonomik büyüme-hukukun askıda olması
  </strong>
 </p>
 <p>
  Ekonomik büyüme ve gelişme, sağlam bir hukuk sistemi ile mümkün. Yabancı sermayenin gelmesi ve gitmesi, o ülkenin hukuk düzeniyle yakından ilgili. Hukukun üstünlüğünün tesis edilmediği yerde iç barış olmayacağı gibi sağlıklı ekonomi ve finans sistemi de kurulamaz. Öngörülebilir olmayan bir sistem sermayeye de güven vermez. Hiçbir yatırımcı güvenilir ve haklarını arayamayacağı sistemin içinde var olmak istemez. Özellikle Türkiye gibi ekonomisi doğal kaynaklara dayanmayan ülkelerin dış yatırımcıyı ülkeye çekmek dışında başka seçeneği yok. Hukukun üstünlüğü bir tarafa anayasanın askıya alındığı bir siyasal sistemi tartışıyoruz bugün. Hukuku askıya aldığı söylenen siyasi iktidar aynı zamanda varlığının devamı için ekonomik istikrar ve büyümeyi ‘olmazsa olmaz’ görüyor. Yargı kararlarını tanımama, yargıyı bir ‘yürütme eylemi’ olarak tasarlama, içişleri bakanının ‘anayasayı tanımıyorum’ demesi bizatihi ekonomik gelişmişlik iddiasını kendi eliyle yok etmek demek. Kurduğu ve arzu ettiği hukuk sistemi ile siyasi başarısına dayanak yaptığı ekonomik büyüme imkânsız gözüküyor.
 </p>
 <p>
  <img alt="" src="http://web.archive.org/web/20150731202153im_/http://medya.aksiyon.com.tr//aksiyon/2015/03/10/566118.jpg "/>
 </p>
 <p>
  <strong>
   Lüks saray-itibar
  </strong>
 </p>
 <p>
  1150 küsur odalı sarayla ilgili lüks ve görkem eleştirisine karşılık oradan gelen cevap ‘itibar’ oldu. Türkiye’nin itibarının bir tecellisi ve yansımasıydı o. Ancak tam da bu esnada Türkiye, tarihinde az görülür bir şekilde uluslararası itibar kaybı içinde. Dünyanın en güçlü ülkelerinin devlet başkanlarının kullandıklarının 4 katı büyük bina itibarı artırmadığı gibi yurtdışında ve içinde bizzat o binadan dolayı alay konusu oldu. Sokakta çorap satan çocuğun bile dilinde. AK Parti seçmeni dahi saray ve oradaki harcamaları mesele eder hâlde. İtibar göstergesi sayılan saray, itibarın yok olmasının delili olma yolunda.
 </p>
 <p>
  <strong>
   Medeniyet kurma-beton şehir
  </strong>
 </p>
 <p>
  Hem Erdoğan’ın hem de Davutoğlu’nun her konuşmasında bir medeniyet inşası ve tasavvuru vurgusu var. Yer yer Osmanlı şehrine ve İslâmî referanslara dayanan bu söylemin muhafazakâr çevrelerde karşılığı yok değil. Daha doğrusu onlar söylemezken de zaten hep bu vardı. Medeniyet en iyi bir şehir üzerinden vücut bulur. Şehirleri okuyarak nasıl bir medeniyet içerisinde veya arzusunda olduğumuzu görmek mümkün. 12 yıllık bir iktidar tecrübesi nasıl bir şehir ve medeniyet tasavvuru içinde olunduğunu fazlasıyla gösterdi. Yüksek binalar, ağır betonlaşma, kupon araziler, tarihi yok eden restorasyonlar, şehirlerin zaten bozulmuş tarihî silüetlerine ölümcül neşter vurma… Açıkçası görülen şey, bir medeniyet değil, rant tasavvuru olduğu. TOKİ markası ile Osmanlı şehri ya da Türk evi mimarisinin yan yana gelemeyeceği ortada. Biri varsa diğeri yoktur zaten.
 </p>
 <p>
  <img alt="" src="http://web.archive.org/web/20150731202153im_/http://medya.aksiyon.com.tr//aksiyon/2015/03/10/566119.jpg "/>
 </p>
 <p>
  <strong>
   İslâmiyeti temsil-gerçekte görünen
  </strong>
 </p>
 <p>
  AK Parti, Refah ve Fazilet tecrübeleri sonrasında oradan kopan ekibin eski merkez sağ isimlerle buluşması ve merkez toplumsal sağa oturan siyaset üzerinden var oldu. İslâmcılık eleştirileri karşısında Erdoğan ‘eski gömleğini değiştirdiğini’ açıkladı ve bu yeni dönemde zor da olsa karşılık buldu. 2011 sonrasında yaşanan makas değişikliği pek çoklarına göre Erdoğan ve arkadaşları için ilk döneme dönüş demekti. Demokrasi ve reform vurgusu yok olurken, imam hatipleri öne çıkartan muhafazakâr yaşam biçimi öncelendi, diğerlerini öteleyen bir yaklaşım kendini gösterdi. Bu durum muhafazakârları sevindirebilirdi. Özellikle 2013 sonrası muhafazakâr olan ve olmayan ayrıştırmasının getirdiği siyasi kazançlar görüldüğünde bu durum artarak devam etti. Ancak kutuplaşma siyaseti bir tarafın bir tarafa nefretine dayanıyor; muhafazakâr birey nihayet kendi hâlinde yaşamak varken diğerinin nefret objesine dönüştü. Tersi de geçerli bunun. Ayrıştırıcı, yalana, iftiraya dayanan siyasetin İslâmî olduğu da söylenemezdi. Bir taraftan İslâmîlik iddiası öne çıkartılırken, diğer taraftan İslâmî değerlerin büsbütün aşınması bu döneme rastlıyor. Kabataş örneğinde olduğu gibi. Sonrasında yolsuzluk bahsi ve peşi sıra ortaya çıkan gayrimeşru zenginleşme hikâyeleri de bu halkaya dâhil. Bir devletin ideolojik ve dinî form içinde şekillenmesinin getirdiği ve getireceği handikaplar bir yana ortaya serilen ‘değerler’ İslâmîlik iddiasının tam tersini gösterir nitelikte.  Siyasî iktidara yönelik eleştiriler artık direkt dine de yönelmiş durumda ayrıca. İslâm’a karşı olanın yapabileceği tahribat, İslâm’ı temsil ettiği iddiasındakinden geliyor.
 </p>
 <p>
  <strong>
   AB kararlılığı-Şangay 5’lisi
  </strong>
 </p>
 <p>
  <img alt="" src="http://web.archive.org/web/20150731202153im_/http://medya.aksiyon.com.tr//aksiyon/2015/03/10/566121.jpg "/>
 </p>
 <p>
  Kültürel olarak birkaç asırdır, siyaseten de yarım asırdan fazla Batı blokunda yer alıyor Türkiye. NATO üyesi, ABD ile yakın müttefik, AB ile müzakereler yapıyor, Gümrük Birliği’nin de içinde. İslâm Birliği Teşkilatı gibi bölgesel birliklerin üyesi olsa da onların pek bir işlevi olduğu söylenemez. Soğuk Savaş’ın diğer kanadı Rusya ve Çin’in oluşturduğu Avrasya stratejik coğrafyası hâlâ canlı. Batı’dan farklı olarak demokratik teamülleri ve ilkeleri yok. Muhalif bir liderin öldürülme haberi sıradan vaka. Dolayısıyla demokratik talepler söz konusu olduğunda kimsenin yönü o tarafa dönmüyor. Türkiye son yıllarda Şangay 5’lisine göz kırpsa bile henüz AB’den vazgeçmiş değil. Hatta Davutoğlu ve ilgili bakanlar kararlılıklarını açıklıyorlar ama AB’nin özellikle basın özgürlüğü ve yargı ile ilgili sert uyarılarını kulak ardı ediyorlar. ABD ile ilişkiler iyi gitmiyor. AB’den Türkiye ile müzakereleri tamamen durdurma sesleri de yükseliyor. Türkiye’nin Batı ile siyasal anlamda bağı koptuğunda Avrasya-Şangay işbirliği dışında pek bir alternatifi de gözükmüyor. Tek başına bölgesel güç olma ihtimali de. Türkiye’nin bir zamanlar dillendirildiği gibi ‘kendi eksenini’ oluşturma fırsatı da çoktan kaçmış görünüyor.
 </p>
 <p>
  <strong>
   Baskı ve sansür-basın özgürlüğü
  </strong>
 </p>
 <p>
  Gazetecilerin tutuklanması ile ilgili iktidar kanadından açıklamaların ortak teması ‘onlar gazetecilikten tutuklanmadılar’ oluyor.  Onlara göre, Türkiye, tarihin en geniş basın özgürlüğünü yaşıyor bugünlerde. Bu argümanı kabul ettirmek için pek çok gazeteci ve yazar ‘evet biz şahidiz Türkiye çok özgür’ gibi makaleler yazmakla meşgul. Onlar bunları yazarken aynı gazetelerin komşu köşelerinde iktidar adına ahkâmlar kesiliyor. Kapatılacak gazeteler, hükümete boyun eğmesi istenen medya patronları listesi, işten kovulacak gazetecilerin isimleri yayımlanıyor. Bu tehditler gazete sayfalarında kalmıyor, hayata geçiyor. Devletin müfettişleri bunlar için hazırolda bekliyor. İktidar, özel medya kuruluşlarına el koyup onları kendi propagandisti hâline getirme konusunda bir hayli mesafe katetti. Alternatif seslerin tümü meslekten silinmekle karşı karşıya. Haberlerdeki alt yazılara dahi müdahale eden bir devlet başkanı, istediğini yok edebileceğini düşünen bir iktidar tutumu varken ‘Türkiye tarihte olmadığı kadar basının en özgür olduğu bir dönemi idrak ediyor’ propagandası yapılıyor. Evet, akşam eve sağ salim varabildiğimize göre özgürlüğün zirvesindeyiz diyebiliriz!
 </p>
 <p>
  <img alt="" src="http://web.archive.org/web/20150731202153im_/http://medya.aksiyon.com.tr//aksiyon/2015/03/10/566123.jpg "/>
 </p>
 <p>
  <strong>
   Birlik bütünlük-itinayla ayrıştırma
  </strong>
 </p>
 <p>
  Erdoğan, uzun yıllardır meydanlarda ‘tek vatan, tek bayrak, tek millet…” söylemiyle boy gösterdi, göstermeye devam ediyor. En son dört parmaklı Rabia işaretini de bu slogana bağladı. AK Parti’nin ilk yıllarda birleştirici rol oynadığı gerçek. Bunun dönemin ağır koşullarının zorunlu tutumu olduğu anlaşılıyor bugün. Askerî vesayetin gerilemeye başlamasıyla siyasi iktidarın eski Türkiye’ye ait ‘ayrıştırma’ siyasetini gütmesi bir oldu. Bir taraftan birlik bütünlük söylemi devam ederken bir taraftan da iktidarını sağlama almanın yolu olarak kutuplaştırma ve ayrıştırma tercih ediliyor. Zaten var olan sağ-sol, mütedeyyin-seküler, Sünni-Alevi gibi tarihî fay hatlarını mikro parçalara bölen siyasi aktörün birlik bütünlük siyasetini ya da söylemini devam ettirmesi gülünç ve sürdürülebilir değil. Bülent Arınç’ın deyimiyle ‘nefret eden yüzde 50’ varken birlik bütünlük olmuyor zaten.
 </p>
 <p>
  <img alt="" src="http://web.archive.org/web/20150731202153im_/http://medya.aksiyon.com.tr//aksiyon/2015/03/10/566122.jpg "/>
 </p>
 <p>
  <strong>
   Hamasetin cazibesi- gerçekliğin acı yönü
  </strong>
 </p>
 <p>
  Türkiye, AK Parti iktidarına kadar Ortadoğu’ya mesafeliydi. Komşularla sıfır sorun politikasından sonra AK Parti, Ortadoğu ülkelerine açıldı. Arap Baharı başladığında o ülkelerin ‘iç işleri’ aktörü gibi davranacak kadar hatta. Bu durum Türkiye açısından hüsranla sonuçlandı. Libya’dan Suriye’ye o ülkede yakın olduğu gruplar üzerinden siyasetlerine dâhil olma çabası, hem Türkiye’ye hem de o gruplara - Müslüman Kardeşler gibi-  büyük zarar verdi. Ortadoğu’ya siyasal model olma uğraşı, otoriter siyaset deneyimlerinin Türkiye’ye taşınmasıyla son buldu. Müslüman toplumların sorunlarını en çok dillendiren iktidar olmakla birlikte Türkiye’nin müdahil olduğu ya da ses çıkarttığı bütün sorunlarda Ortadoğulu dindar ya da İslâmcı kesimlerin mağduriyetleri daha da arttı. Erdoğan ve Davutoğlu sıklıkla Şam’dan, Bağdat’tan, Kahire’den, Kudüs’ten dem vurup ‘dua aldıklarını’ söylese de görünen fotoğraf Türkiye’ye müteşekkir olacakları gibi değil. AK Parti, Türkiye’sinin dünyadaki bütün Müslümanların hamisi görüntüsü verilse bile Müslümanların hamisiz hâli her şeyi özetliyor. Kafkasya ve Doğu Türkistan gibi Rusya ve Çin etkisi altında olan bölgelerde geçmiş dönemlerdeki kadar bile bir etkisi yok. Hamasi söyleme karşılık acı bir gerçeklik tablosu var. Türkiye mağduriyetlere merhem mi oldu, yoksa onları derinleştirdi mi?
 </p>
 <p>
  <img alt="" src="http://web.archive.org/web/20150731202153im_/http://medya.aksiyon.com.tr//aksiyon/2015/03/10/566120.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/imkansizliklar-teorisi_550086), [web.archive.org (arşiv bağlantısı)](http://web.archive.org/web/20150731202153/http://www.aksiyon.com.tr/siyaset/imkansizliklar-teorisi_550086)
