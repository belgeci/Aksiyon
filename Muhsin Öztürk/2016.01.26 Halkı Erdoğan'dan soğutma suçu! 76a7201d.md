# Halkı Erdoğan'dan soğutma suçu!

*Muhsin Öztürk 2016.01.26*

<div class="pNewsDetailMainContent ctx_content" itemprop="articleBody">
 <p>
  Ceza Kanunlarında böyle bir suç tanımı yoksa da gazetelerdeki haberlere bakılırsa Türkiye’deki en önemli suç bu olmalı. Ülkenin  önde gelen yazarları, sivil toplum, akademisyenler ve her an herkes bu suçun eşiğinde.
 </p>
 <p>
  Her gün birkaç kişiye Cumhurbaşkanı Recep Tayyip Erdoğan’a hakaretten soruşturma açılıyor. Hava durumu haberleri gibi rutinleşmiş bir durum bu. Eleştirileriyle temayüz etmiş bir ismin bir süre sonra bu kapsamda soruşturmaya uğradığı haberi gelince şaşırtıcı olmuyor bu yüzden.
 </p>
 <p>
  Türk Ceza Kanunu’nun 299’uncu maddesine göre Cumhurbaşkanı Abdullah Gül döneminde de hakaret soruşturmaları açılıyordu ama hiç tutuklama olmuyordu. Erdoğan’ın cumhurbaşkanlığının ilk 7 ayında bu sebeple tutuklanan kişi sayısı ise 14. Yüzlerce de soruşturma var. Her an herkese isabet edebilecek bir suçlama üstelik bu. Bazen internet başındaki bir yeni yetme olabiliyor, bazen bir profesör, hatta bir parti genel başkanı da... Parkta siyasi tartışmaya giren iki kişiden muhalif olanı biraz sonra polisler eşliğinde soluğu nezarette alabiliyor. Sebep olarak da tartışma sırasında Erdoğan’a hakaret edilmesi gösterilebiliyor. Yazarlara yönelik suçlamalarda onların yazılarına bakarak ‘hakaret’in ne olduğunu anlayabiliyoruz ancak sıradan kişilere yönelik soruşturmalarda ‘hakaret’ kısmının ne olduğu gazete okurları için muğlak kalıyor.
 </p>
 <p>
  Ankara Üniversitesi ve Bilgi Üniversitesi öğretim üyeleri Kerem Altıparmak ile Yaman Akdeniz’in Güncel Hukuk Dergisi’nde çıkan yazılarına göre, cumhurbaşkanına hakaret suçunun işletildiği TCK’nın 299. maddesi Anayasa’nın 90. maddesine istinaden yok hükmünde. İç hukukun üstünde kabul gören milletlerarası antlaşmalar ve Avrupa İnsan Hakları Mahkemesi’nin (AİHM) içtihatları bu maddenin işlevini ortadan kaldırmıştır onlara göre. AHİM’de Ekrem Pakdemirli, Süleyman Demirel gibi benzer ‘hakaret’ davalarında “bir kişi hakaret davasında salt devlet başkanı olduğu için diğer vatandaşlardan daha fazla koruma göremez”,  “ifade özgürlüğü karşısında devlet başkanının ayrıcalıklı statüsü kabul göremez” hükümleri çıkıyor. Bir cumhurbaşkanıyla bir vatandaş  ‘hakaret’ davasının eşit taraflarıdır; biri diğerine daha çok hakaret edebilir durumda değildir.
 </p>
 <p>
  2011’den sonra özellikle 2012 ve 2013’ten itibaren başkanlık iddiasının ortaya atılmasıyla hakaret davalarının artışı arasında paralellik var. AK Parti’nin devletleşmesi ve Cumhurbaşkanlığını almak, 13 yıllık iktidarı ‘başkanlığa’ çevirmek gibi siyasi motivasyonlar her türlü muhalefeti büyük tehdit ve suç odağı olarak görmekle sonuçlandı.
 </p>
 <p>
  Yüzyıllık devleti koruma refleksiyle oluşturulan toplumsal baskı bu sefer Erdoğan’ı koruma refleksiyle dolaşıma girdi. “Haçlılar, iç ve dış düşmanlar Erdoğan’a amansızca saldırdıkları bir zamanda düşmanlarımızı bertaraf etmek boynumuzun borcu” olmuştu. Yüzde 50’lik oranın korunması için muhalefetin iş göremez hâle gelmesi gerekiyordu.
 </p>
 <p>
  Halkın bir kısmının Erdo-ğan’dan ‘soğuması’ hâlinde bütün hesaplar altüst olacağından bir yasa olmamasına rağmen bir tür “Halkı Erdoğan’dan soğutma suçu” mantığı devreye girmiş olmalıydı. Erdoğan’a hiçbir şekilde hakaret olmasa bile onu zor durumda bırakacak, onun mutlak üstünlüğüne halel getirecek her muhalif çıkış, söz ve eylem bir suç delili sayılabilirdi. Muhalif TV kanallarının topyekûn kaldırılmasının bir sebebi de herhâlde “Halkı Erdoğan’dan soğutma suçu” işlemiş olmalarıydı.
 </p>
 <p>
  Aslında tek bir madde ile sınırlı bir durum değil. AK Parti ve Erdoğan aleyhine bir söz sarf etmek Türkiye’de tehlikeli bir durum işareti demek. Eğer işadamıysanız müfettişler devreye giriyor, bir terör soruşturmasına dâhil edilebiliyorsunuz. Gazetecilere yönelik muamele belli. Devlet şiddetini eleştiren akademisyenler ‘terörist’ ilan edilebiliyor ve anında tutuklanabiliyor. AK Parti ve Erdoğan iktidarına karşı muhalif herkes ağır bir devlet baskısı altında kriminalize edilip suçlu ilan ediliyor. İlan edilmekle kalmayıp özel kurulan mahkemeler aracılığıyla hapis yolu gösteriliyor.
 </p>
 <p>
  Ev hanımını ‘terörist’ ilan etmeye kadar vardı iş. Hükümet ve Erdoğan karşıtı bir gösteri birkaç yan hikâye üzerinden büyük bir suç şebekesi şemasına dönüşebiliyor. Bütün bunlar için devasa bir mekanizma ve ahlaki seviye mevcut.
 </p>
 <p>
  Gazetecilerin, akademisyenlerin, sokaktaki vatandaşın, işadamlarının eli kelepçeli hâlleri 10’dan fazla televizyon kanalında arz-ı endam ettiğinde ”herhâlde bir suç işlemiş olmalılar” algısı üretiyor ve bu yetiyor. “Hayır, o suçlu değil!” diyecek bir mecra da kalmadı. Sokağa çıkamaz hâle getirilmeye çalışılan, adım adım takip edilen kişilerin iktidarı sarsacak bir muhalif birlik oluşturabilmelerinin bir ihtimali de kalmıyor.
 </p>
 <p>
  Geçen ekim ayında içlerinde Ersin Kalaycıoğlu gibi isimlerin de olduğu bir grup aydın “Bari Erdoğan’ı koruma kanunu çıkarın!” diyerek bildiri yayımladı. Onlara göre 299. madde geçmişteki 301. madde gibi işletilmektedir. Ticani diye adlandırılan küçük bir grubun Atatürk büstlerine yaptığı saldırılar nedeniyle Demokrat Parti tarafından 1951 yılında “Atatürk’ü Koruma Kanunu” çıkartılmıştı. 2000’li yıllarda Youtube bu kanuna dayanak yapılarak kapatıldı. Aydınlar Erdoğan için benzer bir uygulamanın devrede olduğunu hatırlatıyorlar o bildirgede. Cengiz Çandar’dan Mümtaz’er Türköne’ye, Ahmet Altan’dan Ekrem Dumanlı’ya Erdoğan’ı eleştirdiği için hakkında dava açılmamış yazar yok gibi.
 </p>
 <p>
  Durum suç tanımlaması bakımından aslında ‘Halkı askerlikten soğutma suçu’yla daha çok benzeşiyor. ‘Halkı askerlikten soğutma suçu’nun Türkiye’deki işleyişi, siyaseti dizayn eden, yer yer darbe de yapan ‘asker’ kurumunun her türlü eleştiriden ve suçlamadan azade kılınmasını sağlamak şeklinde oldu. 2013’te çıkan 4. Yargı Paketi ile bu maddenin müeyyideleri hafifletildi. Sadece para cezası verilebiliyor artık. Geçmişte Mehmet Ali Birand’dan Perihan Mağden’e, vicdani retçilerden askeri eleştirenlere kadar pek çok kişiye bu madde uygulandı. Yasanın soyut çerçevesi içerisinde askerle ilgili her söz ve eylem suç kapsamına alınabildi.
 </p>
 <p>
  <strong>
   Adı konulmasa bile Türkiye’
  </strong>
 </p>
 <p>
  de “Halkı Erdoğan’dan soğutma suçu” süreci olduğu söylenebilir mi? Elbette. Fiilen partili cumhurbaşkanı gibi hareket eden Cumhurbaşkanı Recep Tayyip Erdoğan AK Parti karşıtı bütün partileri de (hatta bazı AK Partilileri bile) kendi ‘muhalifi’ olarak görüyor. Tarafsız cumhurbaşkanlığı kimliğine rağmen bütün siyasi tartışmaların tam ortasında. Herkese söz yetiştirirken kendisine yönelik sözleri bu olağan siyasi çekişmenin sonucu olarak değil, devlet başkanlığına yöneltilmiş ‘suç’ kapsamında görüyor. Erdoğan’ın siyasi rakip gördüklerine söylediklerinin benzeri kendisine siyasi rakiplerince söylediğinde ‘suç’a dönüşebiliyor.
 </p>
 <p>
  Eğer bir hakaret içeriyorsa her ikisi de suç olmalı değil mi?
 </p>
</div>


Kaynak: [www.aksiyon.com.tr](http://www.aksiyon.com.tr:80/guncel/halki-erdogandan-sogutma-sucu_553662), [web.archive.org (arşiv bağlantısı)](http://web.archive.org/web/20160305104704/http://www.aksiyon.com.tr:80/guncel/halki-erdogandan-sogutma-sucu_553662)
