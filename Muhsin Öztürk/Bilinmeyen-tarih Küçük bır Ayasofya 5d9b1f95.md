# Küçük bır Ayasofya

*Muhsin Öztürk Bilinmeyen-tarih*

<div>
 <p>
  <font>
   Her odasına serpiştirilmiş atölyeleriyle, baharın bütün tonlarını taşıyan yeşil avlusuyla, bin beş yüz yıllık geçmişiyle, mimarisiyle, şehrin bir kenarında ‘saklı’ kalmış havasıyla İstanbul’un mutlaka bilinmesi gereken köşelerinden Küçük Ayasofya
   <br/>
   <br/>
   Küçük Ayasofya hem bir mahallenin, hem bir caminin, hem de bir medresenin adı. Ve hepsi bir arada, iç içe. Sultanahmet’in Marmara Denizi’ne bakan tarafında, sahilden geçen demiryoluna teğet bir yerde, neredeyse herkesten saklanmış gibi duran Küçük Ayasofya Medresesi, İstanbul’a yaptığı mütevazı katkı nedeniyle sayfalarımızda.
   <br>
    <br>
     Eski evlerle yeni biçimsiz beton evlerin birbirine girdiği daracık sokaklardan geçerek ulaşıyorsunuz buraya. Bir ödül gibi çıkıyor karşınıza bazen. Ama kandırmış olmayalım, geçerken rastlayacağınız türden yol üstü bir yer değil, sora sora tarifle bulabileceğiniz bir mekan. “Ayasofya” isminden anlayacağınız üzre burası kökü Bizans’a dayanan çok eski bir eser. M.S.  527–536 yılları arasında Doğu Roma İmparatoru 1. Justinyen tarafından yaptırılan Sergio ve Bakhos Kilisesi, 16. yy’ın başlarında 2. Beyazıt döneminde Kapı Ağası Hüseyin Ağa tarafından camiye çevrilmiş. İstanbul Ansiklopedisi’nin verdiği bilgilere göre Hüseyin Ağa, kiliseyi camiye çevirmekle kalmıyor, batısındaki ‘atrium’un çevresine derviş hücreleri ile bir sıbyan mektebi, bunların yakınına aşhane niteliğinde bir imaret, şeyh dairesi, türbe ve çifte hamam inşa ederek kulliyeye dönüştürüyor.
     <br>
      <br>
       Küçük Ayasofya Tekkesi Cumhuriyet kuruluncaya dek önce Halveti, sonra da Celveti tarikatının mesken tuttuğu bir mekan oluyor. 1860’da surlarla külliye arasında tren yolu yapılınca bu tarihi eser zarar görüyor. Geçen yüzyılın ortalarına doğru ise bazı yapısal özelliklerini –ortasındaki mermerden yapılmış sekizgen havuz gibi– kaybettiği görülüyor.
       <br>
        <br>
         Medrese’nin 1990’larda birtakım sokak çetelerinin mekan tuttuğu bir yer olduğu düşünülürse geçen bu süre içinde oldukça sahipsiz ve bakımsız kaldığı anlaşılır. 90’ların başında Kültür Bakanlığı’nın Ahmet Yesevi Vakfı’na kültür hizmetleri çerçevesinde verilmesiyle bugünkü çehresine kavuşuyor. Vakıf Başkanı Erdoğan Aslıyüce, restorasyon sürecinin zor bir süreç olduğunu söylüyor.
         <br/>
         <br/>
         Bugün yemyeşil avlusunun etrafını çevreleyen ‘uzlet’ odalarının her biri, geleneksel sanatların birine ev sahipliği yapıyor. Arasıra geçen trenlerin gürültüsü nerede olduğunuzu hatırlatsa da sıcak çay yudumları eşliğinde teneffüs edilen tarih ve sanat yapılan yolculuktan kopmanızı engelliyor .
         <br/>
         <br/>
         Sinema dünyasını takip edenler hatırlayacaklardır; Derviş Zaim’in “Filler ve Çimen”inde ebru yapan kız bu medresede görüntülenmişti. Bugün ney, kudüm gibi geleneksel saz kursları olduğu gibi ebrudan minyatüre, ağaç işlemeciliğinden cam sanatlarına kadar pek çok ‘atölyeyi’ içeriyor medrese. Eğer bir cumartesi günü uğrarsanız burada ney, ud, solfej dersleri veren kudumzenbaşı Arif Şenyüz’ün oluşturduğu Yesevi Vakfı Türk Tasavvuf Müziği ‘amatör’ grubunun mini konserine de şahit olabilirsiniz.
         <br/>
         <br/>
         Bir zamanlar dervişler için çile mekanı olan odaların nasıl bir renk cümbüşüne dönüştüğüne şahit oluyoruz burada. Ney üfleme seanslarının yapıldığı odanın bitişiğinde duvarlarını seramikler ve cam üzerine yapılmış modern minyatürlerin süslediği oda dikkat çekiyor. Demet Zırlık ve Niray Kaygaz isimli iki sanat tarihçisi bayanın günlerini ‘bir obje’ üzerinde geçirdiği bu oda, geleneksel motiflerle çağdaş figürlerin çini ve cam üzerine minyatür tadında buluştuğu bir mekan.
         <br/>
         <br/>
         Bir yaprak üzerine resim yaparken rastladığımız Tolunay Timuçin, aslında bir grafiker. Emekli olduktan sonra Türk el sanatları üzerine çalışmaya karar vermiş. Aynı zamanda İfsak üyesi bir fotoğrafçı ve ressam  olan Tolunay Timuçin siyah beyaz fotoğraları, resimleri arasında yeni yeni ilginç figürler denemenin peşinde. Köşede bir odada 14 yıldır minyatür üzerine çalışan Özcan Özcan’ı görüyoruz. Geçen yıl Kültür Bakanlığı’nın açtığı yarışmada birinci olmuş. Geniş bir mekan bulduğunda kurslar vermeyi düşünüyor ama şimdilik kendi atölyesinde ‘piyasa’ya dönük ürünler veriyor.
         <br/>
         <br/>
         İstanbul’un dışına çıkmadan bir kaçamak yapmak ve şehrin değişen yorucu yüzünden uzaklaşmak için bulunmaz bir fırsat veriyor Küçük Ayasofya Medresesi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 12 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11857), [web.archive.org (arşiv bağlantısı)](http://web.archive.org/web/20050227214438/http://www.aksiyon.com.tr:80/yazdir.php?id=11857)
