# Gazeteci "yemeyi" sever...

*Muhsin Öztürk 2000.01.29*

<div class="pNewsDetailMainContent" itemprop="articleBody">
 Yok yok, yanlış anladınız! Bu, bildiğiniz yemek! Size halen yayın dünyası içinde olan bir gazetecinin ağızlara layık, gözlere şenlik mekanından bahsedeceğiz. Hepsi o kadar.Yemeyi kim sevmez? Sırf damakta bıraktığı haz değil, sofra kurma alışkanlığı, kendine has adabı, yemeğin sunum şekli ile başlı başına bir kültür meselesidir yemek. Çin mutfağı, Türk mutfağı, Fransız mutfağı tabirleri her kıtanın, hatta her coğrafya parçasının farklı bir damak zevkine sahip olduğunun kanıtı. Yemeiçme kültürü toplumların karakteristiğini yansıtan, insanlarda aidiyet hissi doğuran kültürel bir durum aynı zamanda. Şalgamın Adana'nın, üzumün olgunlaşmamış hali olan 'koruk' şerbetinin İzmir ve çevresinin bir içeceği olması gibi.
 <br/>
 <br/>
 Damak zevkinin aidiyet duygusunu beslediğini kabul edersek büyük şehirlerde pıtrak gibi çoğalan şark sofralarını buna delil olarak gösterebilir miyiz? Köyden kente göç eden kişi ve kişiler damak zevklerini de beraberinde taşımış mı oluyorlar bu şark esintili restorantlarla? İki halı bir kilim asarak şark sofrası izlenimini veren, ya da kendini öyle pazarlayan yüzlercesini bir kenara bırakırsak zamanla hem dekorasyon hem de yemek kültürü bakımından özellikli ve özgün olanların varlığını kabul etmek gerekiyor. Anadolu damak zevkini ilgili müşteriye ulaştıran 'biraz da bu işe gönül ve emek vermiş' kişi ve kurumlar bahsini ettiğimiz.
 <br/>
 <br/>
 Köyüm, yemeğim...
 <br/>
 <br/>
 İstanbul Beyoğlu'nda yer alan Marko Paşa müdavimleri her geçen gün artıyor. Fısıltı gazetesi vasıtasıyla şimdiden kendinden söz ettiren çizgisini devam ettirirse yakın gelecekte marka olabilecek bir yer burası. Benzerlerinden farklılığı kendi stilini oluşturma çabası; dört katlı binada hiç halı kilim kullanılmaması, Anadolu köylüsünün kullandığı alet edevatın duvarları süslediği sanki "köyündeymiş" hissi veren atmosferi ve bir defa gelene bir daha gelmeyi salık veren lezzetli halis muhlis 'köy' yemekleri. Marko Paşa klasik şark sofrası şablonunu da yıkıyor; lahmacun ve Adana kebabı yerine kavurma, gözleme, mantı ve ev yemekleri sunuyor. Marko Paşa'yı farklı kılan bir diğer unsur da sahibinin halen yayın dünyasının içinde olan bir gazeteci olması.
 <br/>
 <br/>
 Marko Paşa'nın sahibi Muharrem Demir 14 yıllık gazeteci. Hürriyet, Sabah gibi çeşitli gazetelerin istihbarat ve magazin servislerinde gazetecilik yaptıktan sonra eski Günaydın'ın haber müdürlüğünü sürdürmüş bir dönem. Gazetecilikte de iddialı, 'Travesti medya patronunu ve Ali Kalkancı olayını ben ortaya çıkardım' diyor. Şark sofrası fikri magazin gazeteciliği yaptığı sırada doğmuş: "Uçuk kaçık bir proje olarak düşünüyordum. Beyoğlu'nda bu dört katlı yerle karşılaştım. Burayı öyle yapmalıyım ki bütün Türkiye'de konuşulmalı dedim ve bunu da başardım sanıyorum."
 <br/>
 <br/>
 Dirgen, yaba, elek, tırmık... Marko Paşa'nın duvarlarını ve tavanını süsleyen, köy hayatını yakından bilenlerin bile isimlerini hatırlamakta zorluk çektikleri Anadolu köylüsünün kullandığı bir sürü gereç. Köylerde belki bir kısmı hâlâ kullanılan ama 'otantik'lik mertebesi kazanmaya aday pek çok başka şey. Sunulan yemeği destekleyen, ev ve köy atmosferini güçlendiren iç çevre düzenlemesine özellikle dikkat edilmiş; ta ki sıvalardaki saman taneciklerine kadar. Ve bir köy evinde her an olabilecek şişe şişe turşular, kurutulmuş yaz sebzeleri vs... Marko Paşa'nın kompozite edilmiş bir yapısı var; Anadolu'daki Türkmenlerin yiyecek ve sosyal hayat kültürlerini yansıtmayı bilinçli olarak tercih etmesi ve çepeçevre bir Anadolu kimliği sunma çabası gibi.
 <br/>
 <br/>
 Girişte elleri hamurlu üç kadın karşılıyor sizi. Gözleme ve mantının hamuru hemen orada yoğuruluyor, orada pişiriliyor ve servise konuluyor. Ve sonra Osmanlı kıyafetleri içinde fesli garsonlar eliyle sunuluyor. Şef garson Veli Beyin yüzünden gülümseme eksik olmuyor.
 <br/>
 <br/>
 Marko Paşa'nın en önemli özelliği bütün yiyeceklerin göz önünde hazırlanması. Saç kavurma, harlamış bir ateşin üzerinde yapılıyor, tıpkı köylerdeki gibi. Buraya gelenlerde ev hissinin doğması amaçlanmış ve bunun için neredeyse herşeye dikkat edilmiş. Müşterinin kendini evdeymiş gibi hissetmesi için mutfak fayanslarını ev fayanslarından tercih ettiklerini söylüyor Muharrem Demir.
 <br/>
 <br/>
 Ev yemeği esprisi
 <br/>
 <br/>
 Makro Paşa'nın sahibine göre şark sofraları Anadolu gerçekliğini yansıtmıyor. Çünkü hiç bir Anadolu köyünde lahmacun ve Adana kebabı yapılmaz, olsa olsa saç kavurma, gözleme ve mantı yapılır. Marko Paşa ise bir imaj değil şark esintilerinin kendisi. "İnsanlar Anadolu'da neyi görüyorsa onu burada görmesi, hissetmesi gerekiyor. Örneğin çorbayı evinde, köyünde nasıl içiyorsa öyle sunmaya çalışıyoruz. Kesinlikle katıksız ev yemekleri veriyoruz burada. Lokantada yemek yedim değil de evde yemek yedim dedirtecek o havayı oluşturmak amacımız."
 <br/>
 <br/>
 Muharrem Demir gazetecilikten kopmuş değil; Nefes dergisini çıkartıyor, Marko Paşa'nın dergisinin alt yapı çalışmalarıyla uğraşıyor. Öncelikle gazeteci olduğunu, işletmeci olmadığını vurgulama ihtiyacı duyuyor. En çok dikkat ettiği, adeta üzerinde titrediği şey yemeklerin geleneksel damak zevkine uygun olması, daha doğrusu çok güvendiği damak zevkinin testinden geçmiş olması. "Ben gazeteden geldiğim zaman aşçının ve bayanların yaptıklarını kontrol ediyorum. Mesela, un helvası damak zevkime hitap etmiyorsa kesinlikle o un helvasını döküyorum" diyor.
 <br/>
 <br/>
 Peki Marko Paşa kim? 1888'de doğmuş Rum asıllı bir hekim. Osmanlı döneminin bu renkli siması tüm insanların dertlerini dinleyen, dert babası ve sevecen bir insanmış. "Git derdini Marko Paşa'ya anlat" deyimi ondan kalma. Marko Paşa, Aziz Nesin'in 30 yıl önce çıkardığı ve çok satan bir derginin adı aynı zamanda.
 <br/>
 <br/>
 İnsanlar ne biliyorlar, neyi hissediyorlarsa onu yansıtırlar yaptıklarında. Sinema yönetmeni gerçekliğini hissedebildiği öyküyü beyaz perdeye aktarır, ressam ancak kendi manzarasına takılan güzellikleri resmeder ve müzisyen ancak kendisinin duyduğu sesleri notalara döker. Marko Paşa'nın tadı sahibinin zaman içinde biriktirdiği motifler ve zevklerin bir yansıması; fakat müşterinin beğenisi ve şikayetine göre de kendine şekil vermeye hazır. Marko Paşa ismi de bu espriyi anlatıyor, yani Marko Paşa dinlemeye devam ediyor. Annesinin mutfağını özleyenler ve özellikle içi boş fason mantı ve gözlemelerden usananlar için...
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/gazeteci-yemeyi-sever_505803), [web.archive.org (arşiv bağlantısı)](http://web.archive.org/web/20150512012409/http://www.aksiyon.com.tr:80/dosyalar/gazeteci-yemeyi-sever_505803)
