# Fil portakala sığar mı?

*Muhsin Öztürk 2000.10.14*

<div>
 <p class="spot">
  Türk sineması bu yıl da resmigeçit törenini tamamladı. 37. Altın Portakal Film Festivali, denilebilir ki; Metin Akpınar'ın 'dışavurumcu' fotoğrafları, Kadir İnanır'ın —motivasyon eksikliği nedeniyle olsa gerek— onur ödülünü almayışı ve çıkan tartışma dışında sakin geçti.
 </p>
 <p class="metin">
  istanbul, pek çok başka şey gibi sinemada da Türkiye'nin merkez üssü. Sessiz, sesli, "kısmen renkli", beyaz perdeden bugünün üç boyutlu görsel dünyasına kadar değişim süreçlerini İstanbul'da yaşadı Türk sineması. Aktrist, jön, yönetmen olmak isteyenler İstanbul'un en bohem mekanına yöneldiler, sonradan trajik olabilecek hayatlarını da alarak; sinema emekçilerinin hikayesi Yeşilçam'ı belirledi, Yeşilçam onları. Gelgitler, yükselişler ve sert düşüşler hiç eksik olmadı sinemadan...
 </p>
 <p class="metin">
  Sinemaya İstanbul dışından önemli bir destek yıllardır misyonunu hakkıyla yerine getiren Antalya'dan geliyor. Tam 37 yıldır Türk sineması kendi içinden en iyilerini seçmek için Antalya Altın Portakal Film Festivali'ne katılıyor. Tabiri caizse herkes boy ölçüsünü burada alıyor. Antalya Film Festivali, şüphesiz Türkiye'de (İstanbul mu deseydik acaba?) üretilen sinemanın yansıması. Sinema sektörü coşkusuyla, zaaflarıyla hatta kaprisleriyle Antalya'ya taşınıyor bir nevi. Hasılı küçük ekran rekabetinin bütün şiddetiyle sürdüğü bir dönemde Antalya sinemaya soluk getiriyor, sinemanın hâlâ önemli bir alternatif olduğunu hatırlatıyor.
 </p>
 <p class="metin">
  Halk ünlü görmek ister
 </p>
 <p class="metin">
  Festival kortejle açılıyor. Antalyalılar daha çok dizi oyuncularının yer aldığı bu korteje büyük ilgi gösteriyor. Sanki gurbet ellere gönderdiği ve yıllarca göremediği çocuğunu karşılar gibi karşılıyorlar onları; eşi, çocuğu, komşusuyla beraber. Sonra, imzalar, fotoğraf çektirmeler, "Bir kez öpebilir miyim?"li, "Ben size hayranım", "Eşim size bayılıyor", "Aslında o kadar güzel değilmiş" li sözler takip ediyor koşuşturmacayı. Ve perde iniyor.
 </p>
 <p class="metin">
  Sakin bir festival
 </p>
 <p class="metin">
  Türk sineması bu yıl da resmigeçit törenini tamamladı. 37. Altın Portakal Film Festivali, denilebilir ki; Metin Akpınar'ın 'dışavurumcu' fotoğrafları, Kadir İnanır'ın —motivasyon eksikliği nedeniyle olsa gerek— onur ödülünü almayışı ve çıkan tartışma dışında sakin geçti. Otellerin dolu olması nedeniyle dört beş otele dağıtılan sanatçıların birbirlerini sıklıkla görememesinden midir nedir, kavga gürültü olmadı. Festival öncesi 11 filmin yarışacağı duyuruldu, bazı filmlerin festivale yetiştirilememesi nedeniyle sayı önce 8'e, sonra 7'ye düştü. Sonuç olarak daha önceden ödül verileceği ilan edilen En Eyi Laboratuvar ve En İyi Ses—Efekt dalları hariç bütün portakallar sahiplerini buldu.
 </p>
 <p class="metin">
  Festivalde üç film öne çıktı. Derviş Zaim'in "Filler ve Çimen'i altı, Ömer Kavur'un "Melekler Evi" ve Zeki Ökten'in " Güle Güle" filmi dörder altın portakal aldı. Bu ödüllendirmeyi yapan aynı jüri En İyi Film sıralamasını ise biraz farklı yaptı. En İyi Senaryo Ödülü ve En İyi Yardımcı Erkek Oyuncu (bu ödül üç kişiye verildi) dalında ödül alan Güle Güle'ye En İyi Film ödülü verirken; hemen hemen herkesin açık farkla favori gördüğü Filler ve Çimen, En İyi Yönetmen, En Eyi Kadın Oyuncu, En İyi Yardımcı Erkek Oyuncu, En İyi Sanat Yönetmeni, En İyi Kurgu dallarında altın portakalı almasına rağmen En İyi Üçüncü Film olmaktan kurtulamadı. Jürinin yaş ortalaması ve festivalin 'barış' teması Güle Güle ekibini bile şaşırtarak "Güle Güle'yi birinci yaptı.
 </p>
 <p class="metin">
  "İyi de ben yardımcı oyuncu değilim ki"
 </p>
 <p class="metin">
  Derviş Zaim, Filler ve Çimen'de ustalıklı oyuncu yönetimiyle kahramanı olmayan, bol anti— kahramanlı bir film ortaya çıkarmış. Filmdeki performansıyla göz dolduran daha çok Deli Yürek dizisinde Tuygay Atacan tiplemesiyle bildiğimiz Ali Sürmeli, Melekler Evi'nin boşrol oyuncusu Talat Bulut'la En İyi Erkek Oyuncu dalının iddialı isimleriydi. En İyi Erkek Oyuncu altın portakalını Talat Bulut alırken, Ali Sürmeli "Güle Güle" filminden Şükran Güngör ve Eşref Kolçak'la birlikte En İyi Yardımcı Erkek Oyuncu ödülüyle yetindi. Eşref Kolçak'ın kaldığı otelde sarfettiği " İyi de ben yardımcı oyuncu değilim ki" sözünü diğer En İyi Yardımcı Erkek Oyuncu ödülü sahiplerinin de sarfetmesi ihtimal dışı değil. Kara Melek'ten tanınan Sanem Çelik, başarılı bir oyunculuk performansıyla zaten pek rakibi olmayan En İyi Kadın Oyuncu ödülünü evine götürdü.
 </p>
 <p class="metin">
  Fazla tarafsız
 </p>
 <p class="metin">
  Başta da ifade etmiştik gazetecilerin ve oyuncuların favorisi Filler ve Çimen'di. Derviş Zaim'in oyuncu yönetiminde kurduğu üstünlük ve cesaretinden dolayı en iyi yönetmen ödülünü aldığı ifade edildi jüri tarafından. Jüri, ödüllendirirken "cesaret" vurgusunu bir kaç yerde yapmasına rağmen Filler ve Çimen'e üçüncülük ödülü vermekle cesaret konusunda kendisine düşeni yapamadı. Filler ve Çimen, devlet—mafya ilişkilerini çok keskince ele alırken slogan atmıyor, Türkiye'nin hakim iktidar ilişkilerini masaya yatırırken objektif bir tablo çiziyor. Filmin galasında sol bir partide aktif siyaset yapan bir şahsın filmi "tarafsız" olduğu gerekçesiyle "rahatsız edici" bulması doğruların taraf tutmaksızın serdedilmesi geleneğinin olmadığı ülkemiz sanat ortamı için pek şaşırtıcı değildi.
 </p>
 <p class="metin">
  "Hayat kadar grift bir şey yok"
 </p>
 <p class="metin">
  Derviş Zaim'i ilk olarak 1996'da Altın Portakal alan Tabutta Rövaşata ile tanıdık. Festival kataloğunda sinema geçmişinden pek bahsedilmiyor. Ödül töreni sabahında yaptığımız söyleşide Boğaziçi Üniversitesi İktisadi ve İdari Bilimler okurken de, Warwick Üniversitesi'nde İngiliz Kültürü üzerine yaptığı master çalışması sırasında da her zaman pratik ve teorik olarak sinemanın içinde olduğunu belirtiyor. İlk önce sinema tarihi ve sinema estetiği dersleri almış, televizyon metin yazarlığı ve yönetmenliği yapmış. Filler ve Çimen'de "Hiçbir şey göründüğü gibi değil " demek mi istiyorsunuz sorusuna "Filmim için şunu anlatıyor ya da bunu anlatıyor şeklinde bir sınırlama getirmek istemiyorum. Film de hayat gibi. Hayat kadar karmaşık, hayat kadar gri... İyiler ve kötüler ayrımı yapmak o kadar kolay değil, herkes herşey olabilir." Derviş Zaim seyircinin filmi kendisi gibi algılamak zorunda olmadığını, bilgi birikimiyle filmi değerlendireceğine ve çok farklı anlamlar yükleyebileceğine değiniyor: "Seyircinin zihnine, belleğine güvenmek gerekiyor. Bazı şeyler onun birikimiyle çözülecek. " Filmde kullanılan mucize, ebru gibi geleneksel figür ve sembollerin devlet—mafya ilişkileri gibi Türkiye'yi yansıttığı kanaatinde. Kısacası Filler ve Çimen Türkiye aynasına bakıyor, görmek istemediklerimizle beraber orada olan biziz.
 </p>
 <p class="metin">
  Renkli Türkçe, Nilüfer Aydan'a En İyi Yardımcı Kadın Oyuncu ödülü kazandırsa da sinema eleştirmenleri ve seyirciler tahtında "en beğenilmeyen filmler" kategorisindeydi. Hâkezâ Acı Gönül ve Eylül Fırtınası da... Melekler Evi usta yönetmen Ömer Kavur'dan beklenmeyen —Urfa'da yaşayan ailenin İstanbul Türkçesi konuşması gibi— klişe mantık hatalarıyla bekleneni veremedi. Mekan ve ışık kullanımının usta işi olması filme En İyi Sanat Yönetmeni ödülü getirdi. Urfa'ya fotoğraf çekmek için gelen, kendini büyük bir mafyanın ortasında bulan gazeteciyi oynayan Talat Bulut tartışmasız aday olmasa da ödülü haketmediğini iddia etmedi kimse... Ayrıca Hande Ataizi'ye filmde 'uzaylı' gibi durduğu eleştirisi yapıldı. Melekler Evi'ndeki müziği ile En İyi Müzik ödülü alan Cahit Berkay, filmin galasında müziğinin harcandığını ve çok kötü kullanıldığını iddia etmişti. Filler ve Çimen'in müziğini yapan Serdar Ateşer ise bu ödülün en büyük adaylarından biriydi.
 </p>
 <p class="metin">
  Tema barış, filmlerde savaş
 </p>
 <p class="metin">
  Festival'in teması barıştı, daha çok Türk—Yunan barışı vurgulandı. Festival Türk—Yunan ortak yapımı Kayıkçı filmiyle açıldı. Paradoksal olarak festivalde yarışan 7 filmden en az dördünde mafya vardı, üçünde de zaten konu devlet—mafya ilişkisi dolayımında gelişti. Yılmaz Güney paneli muhalefet olmaksızın 'barış' içinde geçti. İlk defa sinema köylere taşındı, bazı köylerde kurulan platformlarla Propaganda, Eşkıya gibi filmler Antalya köylüleri tarafından izlendi. Türker İnanoğlu Vakfı Özel Halk Jürisi Ödülü, Antalya halkından seçilen 16 kişi tarafından "Güle Güle"ye verildi. Sözümüz hangi filmin seçildiğine değil seçilme yöntemine; halk jürisi ödülü kavramının içi ancak böyle boşaltılabilirdi.
 </p>
 <p class="metin">
  Ekonomik sıkıntılara rağmen bazı küçük aksaklıklar dışında festivalin başarıyla gerçekleştirilmesi festival yöneticilerinin iyi niyet ve gayretleriyle oldu. Daha iyi günlerde daha iyi filmler dileğiyle, iyi seyirler.
 </p>
 <p class="metin">
 </p>
 <p class="arabaslik">
  Portakallar
 </p>
 <p class="metin">
  En İyi Film: Güle Güle
 </p>
 <p class="metin">
  En İyi İkinci Film: Melekler Evi
 </p>
 <p class="metin">
  En İyi Üçüncü Film: Filler ve Çimen
 </p>
 <p class="metin">
  En İyi Yönetmen: Derviş Zaim (Filler ve Çimen)
 </p>
 <p class="metin">
  En İyi Erkek Oyuncu: Talat Bulut (Melekler Evi)
 </p>
 <p class="metin">
  En İyi Kadın Oyuncu: Sanem Çelik (Filler ve Çimen)
 </p>
 <p class="metin">
  En İyi Senaryo: Fatih Altınöz (Güle Güle)
 </p>
 <p class="metin">
  En İyi Görüntü Yönetmeni: Ali Utku (Melekler Evi)
 </p>
 <p class="metin">
  En İyi Sanat Yönetmeni: Mustafa Ziya Ülkenciler (Filler ve Çimen)
 </p>
 <p class="metin">
  En İyi Yardımcı Kadın Oyuncu: Nilüfer Aydan (Renkli Türkçe)
 </p>
 <p class="metin">
  En İyi Yardımcı Erkek Oyuncu: Şükran Göngör, Eşref Kolçak (Güle Güle), Ali Sürmeli
 </p>
 <p class="metin">
  (Filler ve Çimen)
 </p>
 <p class="metin">
  En İyi Müzik: Cahit Berkay (Melekler Evi)
 </p>
 <p class="metin">
  En İyi Kurgu: Mustafa Preşeva (Filler ve Çimen)
 </p>
 <br/>
 <center>
  <a class="anaorta" href="http://web.archive.org/web/20020329150135/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/306/kultur/2.htm), [web.archive.org (arşiv bağlantısı)](http://web.archive.org/web/20020329150135/http://www.aksiyon.com.tr:80/2000/306/kultur/2.htm)
