# Türkiye sivil demokrasiye yeni geçiyor

*Muhsin Öztürk 2011.02.28*

<font class="agenda2NewsSpot">
 Vatandaşına saygı duyan bir devlet arzusu, bitmek bilmeyen bir kavga demek Türkiye’de. İshak Alaton’da bu ‘kavga’ya dair derin izleri, çarpıcı analizleri ve suskun kalmanın isyanını göreceksiniz.
</font>
<font class="newsDetail">
 <p>
  <p class="MsoNormal">
   ‘Entelektüel sermaye’ dendiğinde ilk akla gelen isimlerden biri. Belki artık ‘demokratik sermaye’den söz etmeli ve yine onun adını zikretmeliyiz. İstanbul sermayesinin serbest piyasadan elde ettiği varsayılan servetin, ülkenin genel siyasi serbestliğine hizmet etmediği çoktandır biliniyor. İshak Alaton, TÜSİAD özelinde İstanbul sermayesine yönelik eleştirilerine dozunu artırarak devam ediyor. İşine geldiği ve korktuğu için derin devletin dümen suyunda giden bir sermayeden söz ediyor, özellikle 90’lardan bahsederken. Türkiye’deki devlet gerçeğini Turgut Özal’la yaşadığı talihsiz bir diyalog sonrasında idrak ediyor. Ve ilk defa Özal’ın ona söylediği ‘Başbakanım ama her şeyi benden sorma’ mealindeki sözlerini paylaşıyor. “Niye İshak Alaton?” sorusunun cevabı bizatihi kendi anlatımında gizli. Tanık olduğu olaylar ve yaptığı analizlerle Türkiye’nin siyasi fotoğrafına bir başka gözle bakmaya ne dersiniz?
  </p>
  <p class="MsoNormal">
   -Geçmişte yaşanan bazı olayları tartışırken ‘Bu olaylar olup biterken biz ne yapıyorduk?’ diye düşünüyor musunuz?
  </p>
  <p class="MsoNormal">
   Elbette. Ben de bu körlükten, bu sığlıktan, bu vurdumduymazlıktan, vatandaşa bu önem verilmeyişten, vatandaşın haklarının ön planda tutulmayışından müştekiyim. 90 yıllık bir Cumhuriyet’in, vatandaşlarına daha yeni yeni önem vermeye başlamak üzere olduğunun işaretlerini alıyoruz ve bundan bile mutlu oluyoruz.
  </p>
  <p class="MsoNormal">
   -Yani bugüne kadar Cumhuriyet kendi vatandaşını hiç görmedi mi?
  </p>
  <p class="MsoNormal">
   Görmedi. Bugüne kadar devlet dediğimiz örgüt vatandaşını görmediği gibi duymak da istemedi. Çünkü devletin varoluş sebebi kendi hayatıydı, yani devlet kendi kendine var olduğu müddetçe mutluydu. Şimdi daha yeni yeni, demokrasinin birinci şartı olan devletin vatandaşına hizmet vermesi gündeme geliyor. Çok basit; devlet ne için var? Vatandaşa hizmet vermek için. Türkiye’de devlet ne için var? Vatandaşa baskı uygulamak için. Hâlbuki normal bir demokraside devlet vatandaşa hizmet eder. Tüm şapkaların altüst olduğu, pozisyonların tam ters olduğu sözüm ona bir cumhuriyette yaşadık. Evet, ismi cumhuriyet ama benim hayalimdeki değil.
  </p>
  <p class="MsoNormal">
   -Neydi hayalinizde olan?
  </p>
  <p class="MsoNormal">
   1950’li yıllarda İsveç’te kaynak işçisi olarak işe başladım. 20’li yaşlarımın başındaydım daha. Gencecik bir adamdım ve İsveç gibi demokrasisi gelişmiş, insanına kıymet veren, hele hele sosyal demokrat bir yönetimin hakiki manada sağlıklı ve dürüst bir sosyal demokrasinin egemen olduğu bir ülkede vatandaşa nasıl önem verildiğini ve vatandaşa nasıl bir devletin hizmet etmesi gerektiğini gördüm.
  </p>
  <p class="MsoNormal">
   Ve buraya döndüğümde tabii bir hüsran... Böyle bir zihniyet, böyle bir beklenti de yok aslında. Bugüne kadar böyle kör topal sözüm ona bir demokrasiyi bu noktalara kadar getirmemizin gerisinde biraz da toplumun bilinçlenmemiş ve bilinçlenmesine de hiçbir şekilde imkân verilmemiş olması yatıyor. Tarihimiz boyunca despot bir yönetim egemen oldu Türkiye’de. Devleti eline geçiren, vatandaşa baskı uygulamayı kendine görev bildi.
  </p>
  <p class="MsoNormal">
   -Bir de devleti ele geçiriyorlar retoriği var…
  </p>
  <p class="MsoNormal">
   Evet. Devlet zaten ele geçmiş. Demek ki kim devleti ele geçirirse, o baskı uygulama hakkına sahip. Nitekim öyle oldu.
  </p>
  <p class="MsoNormal">
   -Problem aslında bu baskının bir süreklilik arz etmesi değil mi?
  </p>
  <p class="MsoNormal">
   Aynen. Mısır’da olduğu gibi Türkiye’de de hiçbir zaman zihniyet değişmedi. Daha kuruluşundan beri devleti eline geçirmiş olan kudret, toplumu gütme ve toplum üzerinde baskı uygulama hakkına sahip olduğunu varsaydı. Yola bu şekilde çıkılıyor. Türkiye’de hiç değişmemiş kural şu: Devletin başındaki grup veya kudret toplumu güder, istediği yöne sevk eder ve baskı uygulayarak toplumun çizgiden dışarı çıkmasını önler. Bu zihniyet içinde isimler değişmiş; bazıları uzun kalmış, bazıları kısa kalmış, bazıları bir tiyatro sahnesinde olduğu gibi demokratçılık oynamış, bazı periyotlarda 4-5 senede bir seçime gidilip sandıktan çıkılmış veya çıkıldığı zehabı oluşturulmuş ve aktörler değişmiş. Şunu kabul etmek lazım ki aktörler sadece sahnede oynayan kuklalardır. Ben her zaman bunu söyledim. Türkiye’deki sistemde sahnede kuklalar oynar, fakat arkada o ipleri çeken her zaman değişmeyen bir kudrettir. O da devlettir. Devletin egemenleridir.
  </p>
  <p class="MsoNormal">
   -Pozitivist aydınlanmacı görüşe göre toplumu yönetme hakkı olanlar toplumun neye ihtiyacı olduğunu en iyi bilen aydınlardır. Cumhuriyet kurulurken de bu zihniyet vardı. Ancak bu halkta hep bir rahatsızlığa yol açtı ve seçimlere böyle yansıdı değil mi?
  </p>
  <p class="MsoNormal">
   Arada bir istenmeden gelenler olsa da er ya da geç bir şekilde ifna edildiler. Ya bir darbeyle 1960’ta olduğu gibi indirildikten sonra idam ediliyor veyahut Turgut Özal gibi bir şekilde önce cumhurbaşkanı yapılıyor, sonra da artık ne hâli varsa görsün deniyor. Yani yine de bir kurtulma yolu bulunuyor. Bu arada o devlet denilen aygıt hiçbir zaman çizgisinden sapmıyor; hep baskıcı, hep despot ve hep toplumu kontrol altında tutma arzusunda. Tabii bunun yanında her zaman geçerli bir kural olarak, hesap vermeyen bu kudretin yanında bazı çeteler gelişiyor. Ve bu çetelerde her türlü yolsuzluk var. Bu yolsuzluklar içinde uyuşturucu kaçakçılığı önemli bir yer tutuyor. Zaten bu despot yönetimin var olmasının sebeplerinin belki en başında bu büyük gelir kaynaklarının çok küçük bir çete diyeceğim bir grup tarafından kontrol edilmesi var. Uğur Mumcu’yu derin devlet neden öldürdü diye insanlar kendi kendilerine soruyor. Bunun en başında bu büyük gelir olayı var. Uyuşturucunun getirdiği büyük gelirin ortaya çıkmaması için, adamın da çok bilgileri olduğu ve bunları da faş etmeye doğru gittiği hissi uyandığı için ‘biz bu adamdan kurtulalım ‘dediler. Geride kalanlar yani Uğur Mumcu’nun yakınları bunu çok iyi biliyor.
  </p>
  <p class="MsoNormal">
   -Ya da bildiklerini düşünüyorsunuz!
  </p>
  <p class="MsoNormal">
   Bilmeleri lazım yani. Herhâlde o isimler de onlara kalmıştır. Hatta bazıları onları ikna etmiştir, fazla konuşmamaya. Mehmet Ağar’ın cevabını hatırlayalım; “Aman” dedi Mehmet Ağar, “Ben o tuğlayı çekersem duvar olduğu gibi çöker, onun arkasını görürsünüz.” O yüzden o duvar ayakta durmalı! Zaten gerçeği açıklayan cümle bu oldu. Herhâlde boş bulundu.
  </p>
  <p class="MsoNormal">
   -Siz o duvarı nasıl tarif ediyorsunuz?
   <span>
   </span>
  </p>
  <p class="MsoNormal">
   O duvar, derin devlet içinde yer etmiş çetenin ya da çetelerin az veya çok birbirlerini kollayarak bu büyük rakamları kendi aralarında paylaştıkları bir sistem. Bu sistem hiçbir zaman tam olarak ortaya çıkmadı. Bir kaza oldu, malum Susurluk kazası, ona çok yakın geldik fakat orada da o kuklalardan biri, bana sorarsanız en kapasitesiz olanı, “Bu fasa fisodur!” dedi; eline geçmiş bir fırsatı kullanacağına o çetenin yolunda yürümeyi tercih etti.
  </p>
  <p class="MsoNormal">
   -Özal, kendisine suikastın arkasındakileri öğrendi ama baş edemeyeceğini ve devlet sisteminin çökeceği endişe ile üstüne gitmedi. Bir yerde yıkılan duvarın altında kalma korkusu ile… En yakınındakiler bunları söylüyor.
  </p>
  <p class="MsoNormal">
   Evet. Baş edemeyeceğini ve açıkladığı takdirde tehlikenin büyüyeceğini biliyordu. Nabi Yağcı da o zaman onun kontrolü dışında derin devletin bir çetesi tarafından içeri alındı.
  </p>
  <p class="MsoNormal">
   -Özal’ın eli kolu bağlıydı ama bundan da rahatsızdı. Kürt meselesinde açılım yapmaya çalıştı. Fakat ömrü vefa etmedi… Ve bu 90’lı yılların şaibeli ortamında oldu. Siz bu dönemin özel analiz edilmesi gerektiğini düşünüyor musunuz?
  </p>
  <p class="MsoNormal">
   90’lı yıllar Türkiye’nin utanç yılları. Utancın en üst düzeye çıktığı yıllar. Neden? Despot devletin, Kürt asıllı 10 küsur milyon kişiye baskı uyguladığı -baskı hafif gelir- onlara işkence ettiği, onları öldürdüğü, ifna ettiği, Kürtlerin ürettiği kaçakçılığın yani uyuşturucu kaçakçılığının nemasını onların elinden almak için çetelerin geliştiği, büyüdüğü, Uğur Mumcu’ların öldürüldüğü yıllar çünkü. 90’lı yıllar utanç verici yıllar. Çünkü bir taraftan despot devlet bu işkenceyi, bu baskıyı tatbik ediyor; diğer taraftan biz büyük toplum sessiz kalıyoruz. Utanç verici bir sessizlik ve körlük… Bizler, sivil toplum, sesimizi çıkaramıyoruz, korkuyoruz. O korku bizi insanlıktan uzaklaştırıyor. Bizi insan olmaktan çıkarıyor. Ama kabul etmemiz lazım ki hepimiz korkuyoruz. Hiçbirimiz çıkıp da utanç verici bir sistem bu, niye karşı çıkmıyoruz diye bugünkü Kahire’deki gençlik gibi yapamıyoruz, yapmadık. 90’lı yıllar Türkiye’nin utanç yıllarıdır. Yalnız ekonomik olarak kaybedilmiş değil. 90’lı yıllar bu gelip giden kuklaların ki kuklaların içinde en felaketi Tansu Çiller’dir bana sorarsanız. Çünkü o verdiği banka garantisiyle banka sisteminin çökmesine yol açmış ve bundan da nemalanmış bir insan olarak görmek lazım onu. Ekonomik durumu bir kenara bırakıyorum, esas 90’lı yılların bende bıraktığı en önemli iz, sessiz kalma ve kör yaşama utancı. 90’lı yıllarda ben o toplumun içinde bir fert olarak kör yaşadım, sağır yaşadım, sesimi çıkaramadım.
  </p>
  <p class="MsoNormal">
   -Peki, farkında mıydınız her şeyin?
  </p>
  <p class="MsoNormal">
   Her şeyin farkındaydık. TESEV olarak zaten bağırıp duruyorduk. Ben kendim bağıramıyordum ama TESEV’i bağırtıyordum. TESEV olarak konferanslar organize ediyorduk. Bunlar tartışılıyordu. Bu tartışmalardan bazı raporlar, bazı referanslar çıkıyordu. Bunların bazıları medyanın bir kısmına haber oluyordu ama çoğu görmezden geliyordu. Çünkü işine gelmiyordu. Çünkü sağır ve kör olmak o medya için bir hedefti. Çünkü devletin, derin devletin yanındaydı.
  </p>
  <p class="MsoNormal">
   -Sanıyorum TESEV’i itibarsızlaştırmaya yönelik yayınlar da vardı. Dış kaynaklar vs...
  </p>
  <p class="MsoNormal">
   TESEV’in itibarsızlaştırılmasından, arkasında yabancıların olduğunun yayılmasından maksat, TESEV’i inandırıcılığı olmayan bir garip yaratık olarak göstermekti. TESEV, dış güçlerin Türkiye’yi istikrarsızlaştırma projesini göstermeye çalışıyordu. Sokaktaki insanın, siyasetçinin, iş adamının söylemesi gereken şeylere parmak basıyordu, onları ortaya çıkarmaya çalışıyordu fakat ortaya çıkardığında başı bin türlü belaya giriyordu.
  </p>
  <p class="MsoNormal">
   -TÜSİAD’ı, Türkiye’nin 13 yıl geri kalmasına sebebiyet vermekle itham ettiniz.
  </p>
  <p class="MsoNormal">
   Biraz önce anlattığım kör ve sağırlık yalnız bana raci değil. Herkese… Bunların içinde TÜSİAD’ın üyeleri de vardı. Onlarla da birlikte bunlar daha açık tartışılabilseydi belki Türkiye bugün başka bir yerde olurdu.
  </p>
  <p class="MsoNormal">
   -TÜSİAD’ın 1997’de Bülent Tanör’e hazırlattığı “Demokratikleşme Perspektifleri’ diye bir rapor var. Açıklamanızdan raporun TÜSİAD’a rağmen yazıldığı intibaı oluştu. Buna katılır mısınız?
  </p>
  <p class="MsoNormal">
   Orada garip bir olay yaşandı. 97’ye gelirken rapor hazırlanmasından 6 ay önce özellikle yakın dostum Can Paker, ki o zaman TÜSİAD yönetim kurulundaydı. Ben TÜSİAD’ın yönetim kuruluna hiçbir zaman girmedim, ama yönetim kurulu içindeki insanlarla çok yakın ilişkim vardı. Bunların içinde Can Paker önde gelenlerden biriydi. Can, aynı zamanda TESEV’de de çok aktifti. Benim TESEV’e verdiğim önemi o çok iyi bildiği için bir yakınlığımız olmuştu. Ve Can Paker yoluyla TÜSİAD’ın yönetim kurulunu böyle bir yola ikna ettik. TÜSİAD yönetim kurulu kendisi karar verdi. Bülent Tanör’le anlaşalım -basit bir rakamdı, hatırlamıyorum- “Altı ay içinde Türkiye’nin demokratikleşmede ne gibi adımlar atması gerektiği yolunda bize bir rapor hazırlasın.” dedik. Böylece Türkiye’nin iş dünyasının demokratikleşmeye önem verdiği mesajının topluma hissettirilmesinin faydalı olduğunu düşündük. Hem TÜSİAD’ın bir ekonomik gücü var, ona önem atfediliyor. TESEV bir raporla çıksa medya buna hiç önem vermeyecek. Hâlbuki TÜSİAD yapsa, sermaye bunu yapıyor diye bir heyecan duyulacak. Onun için TÜSİAD’ı kullandık. 6 ay sonra rapor ortaya çıktı, ‘Demokratikleşme Perspektifleri’ diye. Genel kurulu da bekledik. Genel kurul Swiss Otel’in bodrum katındaki o koca salonda yapıldı. 400 kişi orada ve gündemin bir maddesi olarak Demokratikleşme Perspektifleri raporunu sunuyoruz genel kurula. Genel kurulun bundan iftihar duymasını bekliyoruz. Ve hiç beklemediğim, hâlâ utançla hatırladığım bir gün yaşıyoruz.
  </p>
  <p class="MsoNormal">
   -Destek çıkan hiç kimse olmuyor mu?
  </p>
  <p class="MsoNormal">
   Bir iki cılız alkış oluyor, ‘çok iyi oldu’ diyen bir iki kişi çıkıyor İbrahim Betil ve Cüneyt Zapsu gibi. Bunun karşısında da ismini vermek istemediğim ağır topların önde gelenleri arka arkaya podyuma çıkıyor, mikrofondan bizi eleştiriyor, raporu yerden yere vuruyor ve şunu söylüyorlar: “Demokratikleşme arayışı TÜSİAD’ın öncelikleri içinde olamaz.” Ve şuraya getiriyorlar sözü: “TÜSİAD üyelerinin görevi daha çok iş imkânları yaratmak ve bunun için daha çok para kazanmaktır.”
   <span>
   </span>
   Ben bunu biraz araştırmayı faydalı buldum. Bunları motive eden nedir diye. Müşterek çizgi olarak şunu buldum: Derin devletten korkuları. O zaman asker yönetiyordu Türkiye’yi, onu da açık olarak ortaya koyalım. Asker dediğimiz isimler değişse de makam değişmiyor. Türkiye’yi yöneten Genelkurmay Başkanlığı demokratikleşme arayışından hazzetmiyor. Nitekim biliyorsunuz son iki genelkurmay başkanı TESEV’i açık bir şekilde itham etti. TESEV’in yaptıklarından hoşnut olmadıklarını raporlarına bangır bangır yazdılar. Utanç verici bir şey. TESEV nedir? Bir sivil toplum örgütüdür. Genelkurmay başkanının görevi TESEV’i eleştirmek değildir, bu onun çerçevesi içinde olamaz.
  </p>
  <p class="MsoNormal">
   -Hazırlanan raporu ağır bir şekilde eleştirenlerin bir maksadı da ‘biz bu raporun arkasında değiliz’ pozunu vermek miydi?
  </p>
  <p class="MsoNormal">
   Nitekim benim anladığım da oraya çıkmalarının sebebi askere selam çakmak, “Bak ben demokratikleşme aramıyorum, ben senden yanayım.” demek. Adam oradan bana hitap ederken benim bu rapora verdiğim emeği yerden yere vururken askere de selam çakıyor. “Ben demokratikleşme istemiyorum, ben sadece para kazanmak istiyorum.” diyor. Ve bundan dolayıdır ki, ağırlığını da ortaya koyuyor ve rapor reddediliyor. “Bu rapor yalnız yazanı bağlar, bizi bağlamaz. Tutanağa yazılsın.” dediler.
  </p>
  <p class="MsoNormal">
   -‘Bizim işimiz para kazanmak’ argümanı da çok doğru değil. TÜSİAD her zaman devleti etkilemeye çalışan bir kurumdu.
  </p>
  <p class="MsoNormal">
   Evet. Ama derin devletten veyahut yöneten devletten yana tavır almayı 97 yılında ortaya koyarken oraya da mesaj veriyor. “Ben demokratikleşme istemiyorum, bugünkü durum devam etsin istiyorum. Kör ve sağır yaşamaya devam etmek istiyorum. Çünkü işime böyle geliyor.” diyor.
  </p>
  <p class="MsoNormal">
   -TÜSİAD’ın o günkü genel siyasetine denk düşen bir tutum değil mi?
  </p>
  <p class="MsoNormal">
   Evet.
  </p>
  <p class="MsoNormal">
   -Çiller’in danışmanları İstanbul sermayesinin 28 Şubat’a destek verdiğini söylüyor. Dolayısıyla bu çıkışlarında bir tuhaflık yok gibi. Ama siz bundan memnun değilsiniz.
  </p>
  <p class="MsoNormal">
   Evet. Daha saygın, daha şeffaf, daha topluma yönelik, daha toplumun dertlerine saygı duyan, o dertleri halletme yolunda faal olduğunu ispat etmesi gereken bir şey olarak görüyorum. Ben hâlâ TÜSİAD’a önem veriyorum, özellikle o zamanlar. Bir imajımız var, sorumluluğumuzun da bilincinde olalım, toplumun dertlerine çare arayalım. Bulmasak bile çare aradığımızı görsün insanlar.
  </p>
  <p class="MsoNormal">
   -TÜSİAD korkup sinecek kadar güçsüz değil aslında. İstanbul sermayesi korkarak geri çekilen değil, askerin öne çıkması ve devleti yönetmesi konusunda destekçi olan bir odak değil mi o dönemde?
   <span>
   </span>
  </p>
  <p class="MsoNormal">
   Evet. Zaten işine geldiği için bu yolda ağırlığını koyuyor. Devletin bu şekilde devamını kendi çıkarlarına uygun buluyor. Ve benim içinde bulunduğum bu rapor faaliyeti ayağına basılmış gibi oldu. Onu rahatsız etti. TÜSİAD’ın politikasına aykırı bulundu.
  </p>
  <p class="MsoNormal">
   -Taraf gazetesini okuduğunuzu söylüyorsunuz. Fakat iş adamları Taraf’tan korkuyor, reklam vermiyor, tıpkı uzun yıllar muhafazakâr medyadan uzak durdukları gibi. Bunu nasıl yorumluyorsunuz?
  </p>
  <p class="MsoNormal">
   Hangi iş adamına “Taraf’ı oku” desem, “Bırak Allah aşkına” diyor.
  </p>
  <p class="MsoNormal">
   -Reklam vermiyorlar kaybedeceklerini düşünerek.
  </p>
  <p class="MsoNormal">
   Evet.
  </p>
  <p class="MsoNormal">
   -Batı’dan farklı olarak, Türkiye’de burjuvazi denilebilecek sermayeyi elinde bulunduran kesimler özgürlükler ve demokrasi konusunda en geri tutumu sergiliyor. Devlet bürokrasisinin statü ve imtiyaz kaybı nedeniyle demokratikleşmeye karşı durmasının açıklanabilir bir tarafı var. Sermayenin tutumu tuhaf değil mi?
  </p>
  <p class="MsoNormal">
   Ben yaşımın verdiği imkânlarla geriye de bakabiliyorum, ileriyi de tasavvur edebiliyorum. Tecrübeli ve çok okuyan biri olarak bir şeyin farkına vardım. Analiz edin; 200 kadar devlet var bugün, ve en az 200 de toplum. Her devletin bir toplumu var. Değişmeyen bir kural var. İngiltere, Fransa, Japonya, Amerika vs. refah içinde yaşayan bütün ülkeler istisnasız demokrasinin egemen olduğu ülkelerdir. Hepsinde demokratik bir yönetim var. Toplumun fakirlik içinde debelendiği, bir türlü gelişemediği, hep fakir kaldığı, hep açlıkla iç içe yaşadığı ülkeler istisnasız despot bir yönetimin egemen olduğu ülkelerdir. Despot yönetim derken iyi anlaşalım; bir otoriter insan da olabilir, bir rejim de. Kuzey Kore’de bir adamdır; Burma’da bir cuntadır, rejimdir. İnsanların fakirliklerine bir fakirlik daha ilave edilmesine kıllarını dahi kıpırdatmıyorlar. Ve kendi şehirlerinde yaşıyorlar. Gelişmiş ve zenginleşmiş bütün toplumlar demokrasi ile yönetiliyor. Fakirlik içinde boğulan bütün ülkeler bir diktatör veya bir despot yönetim, despot rejim altında. Bir kere bu kuralı açık seçik koyalım.
  </p>
  <p class="MsoNormal">
   -Peki, diğer zenginlerin pek umurunda değilken siz bu ‘demokrasi’ meselesine niye girdiniz? Pekâlâ diğerleri gibi işinizi yapar, yaşar giderdiniz…
  </p>
  <p class="MsoNormal">
   Bunun iki sebebi var. Birincisi genç yaşta İsveç’teki üç yıllık maceram. Oradaki sosyal demokratlarla olan yakın dostluklarım, ilişkilerim. Ve beni ben yapan o eğitim. Sosyal demokrat zihniyet. İkincisi daha da önemli, daha da pratik; benim de çocuklarım var, torunlarım var. Benden sonra bunlar yaşamaya devam edecek Türkiye’de. Ve şunun farkına vardım; bu despot yönetim altında güdük de olsa gelişen bir ekonominin bazı mutluluk adacıkları olur. Bunlar ailelerdir, holding sahipleridir. Veya yönetime yakın ve yönetimden nemalanan faaliyetlerin yarattığı birikimlerdir. Ve bu sınırlı sayıda aileyi sıra dışı zengin yapıyor. Farz et ki ben de bunlardan biriyim. Evet ama içimde de devamlı bir endişe var. Çünkü bu hâllerde bu zenginlik adacıkları o büyük fakirlik denizinde çok sathi kalıyor. Yükseklikleri 2-3 metre ya var ya yok adacıkların. Bütün varlıkları, zenginlikleri, kudretleri 2-3 metre içinde… Ve en ufak bir fırtınada, en ufak bir rahatsızlıkta o fakirlik denizi dalgalandığında o adaların hepsi tarumar olur. Bütün fakirlik o zenginleri alır götürür. Ben de bunu istemiyorum. Biraz kendimi fazla seviyorum belki.
  </p>
  <p class="MsoNormal">
   -Bu doğru ve gerçekçi bir analiz.
  </p>
  <p class="MsoNormal">
   Kaçınılmaz bir analiz. Bugün Mısır’da olan budur. Mısır’ın zenginlerinin çoğu kaçtı. Çünkü fırtına denizi dalgalandırdı, baştaki despot kaçtı ve oradaki zengin aileler -ki Hüsnü Mübarek’e yakındılar- tehlikeyi gördüler ve kaçtılar. Halk sil baştan önce meydanı temizledi şimdi de kendi içini temizlemeye başladı.
  </p>
  <p class="MsoNormal">
   -Siz aslında muhtemel bir tehlikeye karşı ‘iş dünyasına’ güvenli bir kalkan oluşturmak için de uğraşıyorsunuz.
  </p>
  <p class="MsoNormal">
   İstanbul sermayesi biraz burnunun ucunu görebilse, biraz daha uzağı görebilse kendi çıkarının demokrasinin hızlı bir şekilde gelişmesi olduğunda mutabık kalacak zaten, anlayacak bunu. Ne çare ki bunu düşünmüyor.
  </p>
  <p class="MsoNormal">
   -İshak Bey, siz açık tavrınızı çok önceden göstermişsiniz. Sermaye grupları şartların olgunluğu konusunda azami hassasiyet gösterirken siz hiç çekinmediniz mi ‘onların korktuğu şey benim başıma gelir’ diye?
  </p>
  <p class="MsoNormal">
   (Gülüyor) Ben sana daha beterini söyleyeyim, ben yalnız iş dünyasıyla Donkişot olarak ters düşmedim;
   <span>
   </span>
   kendi şirketimin içinde de ters kalıyorum. Ben çünkü biraz kelaynak kuşuyum. Nadir bulunan ve yaşaması için hiçbir şansın verilmediği kelaynak kuşu. Neden? Şirketimin de çıkarına uygun olduğumu düşünmüyorum. Benim tutumum ve imajım şirketimin bir tek şeyine çok faydalı. Saygın bir insan, saygın bir şirket. Ama kardeşim bunun dışında devlete ters düşen bir şirket olmasını da doğru bulmam. Bir defa kendini kısıtlıyor, kendini kısıtlayınca da çalışanlar müşteki. Diyorlar ki, “İshak Bey niye benim işi geliştirmeme mâni oluyorsunuz?” Açık açık da söylüyor bunu. Şirket içinde de bunları duyuyorum. Ama ben de kendimi inkâr edemiyorum. Henüz o duruma düşmedim, Allah da düşürmesin. Zaten yaşım geçti, bundan sonra dönüşü yok bunun. Hem bir arkadaşım “80 yaşından sonra insanları içeri almıyorlar.” dedi. (Gülüyor) Demokrasinin öngördüğü bu yolda devam edeceğim.
  </p>
  <p class="MsoNormal">
   -Birisinin ‘Kral çıplak!’ demesi lazım!
  </p>
  <p class="MsoNormal">
   E, diyoruz zaten. Diyoruz ama ne dereceye kadar bu seviliyor?
  </p>
  <p class="MsoNormal">
   -Her ne kadar sizin çevreniz aksi bir istikamette olsa bile Türkiye’nin genel gidişatı ile sizin söylemlerinizde paralellik var. Belki ileride sizi daha çok takdir edeceklerdir!
  </p>
  <p class="MsoNormal">
   Ben gittikten çok sonra “Garip bir adam vardı, çok uğraştı ama galiba haklıydı.” diyecekler. Bu yeter bana. Senin vicdanın rahatsa, kendinle barışıksan her şeye değer bu. Kendimle barışığım. Hesabım yok. Kimseyle bir hesabım yok. Dikkat ederseniz isim de vermiyorum. Yani “Sana karşıyım!” demiyorum. Ben fikirle ilgileniyorum. “Vasat insanlar diğer insanları, vasatın biraz üstündeki insanlar olayları, sıra dışı insanlar fikirleri konuşur.” derler.
   <span>
   </span>
   Ben fikirleri konuşmayı tercih ediyorum. Yani senin fikrin nedir, toplum için ne yapmak lazım fikir alışverişinde bulunmak istiyorum. Çoğu zaman da başarılı olamıyorum. Çünkü görüyorum ki adamın kafası orada değil. Adam daha düşük seviyelerde kalmayı tercih ediyor.
   <span>
   </span>
  </p>
  <p class="MsoNormal">
   -TÜSİAD’ın ve İstanbul sermayesinin zannedilenin aksine liberal değerlerle barışık olmadığını söyleyebilir miyiz?
  </p>
  <p class="MsoNormal">
   Geneli için öyle. Ama şimdi yavaş yavaş değişiyor sanki. Özellikle bugünkü Ümit Boyner yönetimi bundan birkaç ay evvel Diyarbakır’a gitti. Ve çok aktif bir politika güdeceklerine dair söz verdi orada. Sonra da yönetimde bu anlatıldı. Bugünkü TÜSİAD yönetiminin içinde yüzde kaçı Boyner’in bu açıklamalarına destek veriyor bilemem. Ben yüzde yüz destek veriyorum, umut veren bu tutumunu alkışlıyorum. Ama TÜSİAD ne kadar ona destek veriyor hâlâ şüphedeyim. Bazı ağır toplar ağırlıklarını devam ettiriyor ve bu açılımdan pek de hoşnut olduklarını zannetmiyorum. Çünkü onlar mutlu yaşamak için “Suları bulandırmayalım!” diyorlar. Ben de diyorum ki “Suları bulandırmaktan başka çaremiz yok!” Çünkü oksijen kalmadı suyun içinde. Suyu biraz karıştıracaksın ki oksijenli hâle gelsin ve yaşam hakkı versin balıklara. Karıştıralım diyorum suları. İnsanlar yeni fikirlere varabilsinler.
  </p>
  <p class="MsoNormal">
   -Konuşmamızın başında “Türkiye’de vatandaş hep göz ardı edildi, şimdilerde bu değişiyor.” dediniz. Bunu değiştiren şey ne oldu?
  </p>
  <p class="MsoNormal">
   Çok adam bunu kabullenmek istemiyor ama benim düşüncem şu: İlk defa rejimin sevmediği bir kukla geldi sahneye.
  </p>
  <p class="MsoNormal">
   -Diğerlerini sevdiler mi?
  </p>
  <p class="MsoNormal">
   Diğerlerini yönettikleri için şikâyetleri olmadı. Çünkü nasıl olsa kendileri yönetiyor, zamanı gelince o kuklayı deviriyor yeni kukla getiriyor. “Ne oldu?” diye soruyorsan. Çok açık bir durum doğdu. Cumhuriyet tarihinde ilk defa 2002 yılının 3 Kasım’ında rejimin kontrolü dışında bir kukla sahneye çıktı. Nereden yol buldu ise perdeyi yırttı, bir taraftan sahneye çıktı. Hiç istemedikleri, sevmedikleri… Onu yıkmak için de ondan sonra başladı kampanya… Evrakları yeni yeni ortaya çıkıyor. Soruya açık cevabım ilk defa rejimin tasvip etmediği, öngörmediği, kendi bekası ve devamlılığı bakımından tehlikeli bulduğu bir kukla sahneye çıkmış oldu. Ve o kuklanın iplerini çekemeyeceğini varsayarak komplolar düzenlemeye başladı. 2002’nin hemen sonunda 2003’ün başlarında ortaya konmuş senaryoların hedefinde kontrol etmeye muktedir olamayacağını varsaydığı bir kişinin sahneye çıkmış olması çok tedirgin etti ve öyle başladı.
  </p>
  <p class="MsoNormal">
   -Ve hâlâ tedirgin etmeye devam ediyor…
  </p>
  <p class="MsoNormal">
   Devam ediyor. Şans da diyebilirsin, yönetim becerisi de diyebilirsin; ne yaptılarsa başarılı olamadılar alaşağı etmek için.
  </p>
  <p class="MsoNormal">
   -Beyaz Türkler bir sürü siyaset yürüttü bunun için ama ne alt edebildiler ne de alternatif üretebildiler. Bu başarısızlığın temelinde ne var?
  </p>
  <p class="MsoNormal">
   Temeli benim için çok açık. Dünya hızlı bir şekilde değişiyor; görüşler değişiyor, görüşler değişince senin fikirlerin de duruşun da değişmeli. İşte bu değişikliği algılamıyorlar ve dünya onların dışında hızlı bir şekilde değişirken onlar geride kalıyor. Türkiye toplumunda dünyanın değiştiğini idrak etmeyen çok büyük bir kitle yaşıyor. Bilgisayar dediğimiz, 3G dediğimiz bu büyük bir köy hâline gelmiş dünyanın nasıl değiştiği insanların kafalarının nasıl değiştiği… Bunu en çok ortaya çıkaran da Kahire oldu. Mısır’daki olaylar bazı insanları uyandırmış olmalı ama ben bunu çoktan beri görüyorum. Çoktandır diyorum ki “Dünya değişiyor, buna uygun yeni fikirler ortaya koymanız lazım.” Bunlar sanıyor ki fikrin değişmeyince sen iyi bir insansın. Hâlbuki değişmesi lazım.
  </p>
  <p class="MsoNormal">
   -Değişim işine gelmediği için direniyor insanlar. Ancak değişimi okumamak da onların işine gelmiyor. Nitekim AK Parti hâlâ iktidarda.
  </p>
  <p class="MsoNormal">
   Farkında değiller. Yani değişmeleri gerektiğinin farkında olsalar değişecekler. Zannediyorlar ki değişmeyerek dünyaları devam edecek ve yaşlanmayacaklar. Fanus içinde yaşamak onlara konforlu geliyor. Biraz da tembel oldukları için, değişimi göze alamadıkları için böyle bir yola gitmeye meyyaller. Onun için çok insan bütün açık gerçeklere rağmen fikir değiştirmiyor. Bunu medyada da görüyorsunuz. Hâlâ devamlı olarak menfi yazıyor. Çünkü başka satacak malı yok zavallının. Değişmeyi göze alamadığı, korkak olduğu için o kalem ona devam ediyor.
  </p>
  <p class="MsoNormal">
   -Korkuları ile birlikte nefretleri artıyor üstelik…
  </p>
  <p class="MsoNormal">
   Nefretleri de artıyor. Ve başarısızlıklarını gördükçe büsbütün ekşiyorlar. Ekşi insanlar toplumu olmaya başladık. Büyük bir kısım insan ekşimeye başladı. Ekşiyor çünkü değişmez görüşlerinin ne kadar sığ ve yanlış olduğunu hissediyor ama göze alamıyor değişmeyi. Ekşiyerek hem kendini mutsuz ediyor hem etrafını. Hâlâ bir parti başkanı Kürt kelimesini söyleyemiyor. Korku bu.
  </p>
  <p class="MsoNormal">
   -90’lı yıllarda Sabancı suikastı yaşandı. Failleri bulunsa bile arkasında kimlerin olduğu hâlâ muamma. Daha öncesinde Sakıp Sabancı’nın Kürt meselesiyle ilgili bir çıkışı vardı. Kamuoyuna Sabancı ailesinin bu nedenle cezalandırıldığı yansıdı. Siz buna katılır mısınız?
  </p>
  <p class="MsoNormal">
   Alternatif başka bir şey bulamadığım için ihtimal diyorum. Ama bir inancım yok. Bu mevzu karanlık kalmış mevzulardan biridir. Acaba sırf Sakıp Sabancı Kürt olayına biraz ilgi gösterdi diye mi, o arada başka gösterenler vardı, ben de vardım. Ama çok önemli bulunmamış olabilirim. Muhtemeldir. Böyle bir adamı, Sabancı’yı hedeflemek herhâlde daha çok ses getirir diye olabilir.
  </p>
  <p class="MsoNormal">
   -Rafineleştirmek için şunu sormak istiyorum. Siz 90’lı yıllarda Türkiye’yi askerin yönettiğini görebiliyor muydunuz?
  </p>
  <p class="MsoNormal">
   Evet, görebiliyordum.
  </p>
  <p class="MsoNormal">
   -Özal kendi yönetmeye çalışıyor ama yönetemediğinin farkında. Ancak burada yönetme iradesini tamamen terk etmiş başbakan ve cumhurbaşkanlarından mı söz ediyoruz?
  </p>
  <p class="MsoNormal">
   Bu mevzuda benim gözümü açan aslında Turgut Özal oldu. Özal’ın o lafı çarpıcı bir şeydi, insanları uyandırması gerekirdi ve ben uyandım o anda. Anladım ki Türkiye’nin sistemi öyle ki kim gelirse gelsin başbakanlığı yöneten hep aynı kudret. Bunun idrakinde oldum. Turgut Özal gittikten sonra da dedim ki “Bu kuklanın da iplerini aynı kudret çekiyor.” Nitekim öyle oldu. Bir de 80 yılındaki darbe onlara öyle bir kudret verdi ki, kuralları öyle değiştirdiler ki 82 Anayasası o MGK denilen olayı öyle bir şekilde ortaya koydu ki her devlet kararı üniformalar altında alındı. MGK, üniformanın dikte ettiği politikanın imzalandığı yerdir. İmzalandığı kararın alındığı yer demiyorum. Üniforma kararı alıyor, MGK toplantısı yapılıyor oradan kara kuru ‘kararlaştırılmıştır’ ifadesi çıkıyor. Oradan anla ki üniformanın ortaya koyduğu yazı imzalandı.
  </p>
  <p class="MsoNormal">
   -Hasan Bülent Kahraman’ı okur musunuz?
  </p>
  <p class="MsoNormal">
   Çok kaliteli bir adamdır. Tanırım da.
  </p>
  <p class="MsoNormal">
   -Kahraman diyor ki “Türkiye yeniden kuruluyor.” Özetlersek devlete göre kurulan bir toplumdan topluma göre kurulmaya çalışılan bir devlete doğru gidiliyor.
  </p>
  <p class="MsoNormal">
   Çok güzel bir tarif. Aynen katılıyorum. Türkiye yeniden kuruluyor ve topluma hizmet verecek bir devlet ortaya çıkıyor.
  </p>
  <p class="MsoNormal">
   -Dolayısıyla bu dönemi fanusa çekilerek olan biteni sadece bir bakış açısıyla değerlendirerek değil, bu yeniden kurulma sürecine katılarak var olmak gerekir herhâlde.
  </p>
  <p class="MsoNormal">
   Süper bir analiz. Haziran seçimi ve seçimin olmazsa olmaz neticesi devamlılığı yeni bir anayasa. Bu yeni anayasa için biz çok uğraştık. Çok önem verdik bu işe, çok enerji harcadık ve büyük beklentilerimiz var. O beklentiler bize yaşam şevki ve heyecanı veriyor. Türkiye Cumhuriyeti tarihinde ilk defa toplumun yazdığı halkın ön planda olduğu yeni bir anayasa yapacağız. Ve o gün ‘ikinci cumhuriyet’ diyebileceğiz. Yeni anayasanın ortaya konduğu gün artık ikinci cumhuriyet başlamıştır. İkinci cumhuriyeti ortaya koyanlar -var olsunlar, sağ olsunlar- çok haklıydı. Sadece biraz erken söylediler. Haziran seçimlerinden sonraki anayasa taslağı önümüze konup da kabul edildiği gün tarihî bir dönüm noktasıdır.
  </p>
  <p class="MsoNormal">
   -Başbakan Tayyip Erdoğan’ın Ortadoğu’daki
   <span>
   </span>
   etkisini nasıl değerlendiriyorsunuz? Ortadoğu’ya lider olmak iyi bir şey midir? Beş on yıl öncesinde Türkiye’nin Ortadoğu halkları ve rejimleri üzerinde böyle bir rolü olabileceği düşünülemezdi.
  </p>
  <p class="MsoNormal">
   Sorduğum insanlar biraz şans diyorlar. Ben diyorum ki “Bu adam doğru yolda.” Onu görmek lazım. Toplumun yanında. İlk defa toplumun yanında bir adam çıktı. Bu adam bunu iyi kullanıyor, sağlıklı kullanıyor ve iyi bir imaj veriyor. Bir iki yönden kavgaları oldu. Onlar da kabul edilebilir şeyler. Mesela İsrail’le arasına mesafe koydu. Koyması da normaldi. Ben bunu normal, hatta faydalı buldum. Böylece imajında samimiyet ortaya çıktı. Yani Amerika’nın bir kuyruğu olmadığı görüldü. Aslında o zaten 1 Mart kararında ortaya çıkmıştı. Ama şimdi İsrail’le olan soğukluk da bunu gösteriyor. Türkiye’nin Ortadoğu lideri olması gerçekçi bir durum. Endişe verici katiyen değil. Ortadoğu’da bir model olabilir, hakkıdır. İyi ki böyle bir modelimiz var bugün diyorum.
  </p>
  <p class="MsoNormal">
  </p>
  <p class="MsoNormal">
   Özal: Ben başbakanım ama her şey kontrolümde değil, bilmiyor musunuz?
  </p>
  <p class="MsoNormal">
   -“Bizim seçtiğimiz insanlar aslında bir şekilde oyun oynamışlardır, kuklalık yapmışlardır, hiçbir zaman muktedir olamamışlardır.” diyorsunuz. Seçilenin değil atananın yönettiği bir sistem. Fakat ‘kukla’ diye isimlerini verdiğiniz kişiler
   <span>
   </span>
   90’lı yılların mühim aktörleri olması. Ne ülkeyi yönetiyorlar ne de darbelerde olduğu gibi çekip gidiyorlar. Belki de Özal’ı bu dönemde ayırmak gerekir…
  </p>
  <p class="MsoNormal">
   Oyuna devam ettikleri müddetçe ayakta kalıyorlar. Sizin söylediklerinizden şunu anlıyorum ki siz Turgut Özal’a özel bir önem atfediyorsunuz.
  </p>
  <p class="MsoNormal">
   -Evet.
  </p>
  <p class="MsoNormal">
   Ben de aynı fikirdeyim. Ve şimdiye kadar hiç kimseye açıklamadığım bir sırrı size açıklayacağım. Bunu teybe söylüyorum, açıklayabiliriz artık. Turgut Özal başbakan olduğu zaman (87 olması lazım) Türkiye Komünist Partisi genel sekreteri Nabi Yağcı (Ben onu o zamanki müstearıyla Haydar Kutlu olarak hatırlıyorum). Nabi Yağcı’nın en son görevi Doğu Almanya’nın Bizim Radyo’sunda. Berlin’den komünist yayın yapıyor Türkiye’ye yönelik. Türkiye’deki komünizme yatkın veya ona sempati duyan insanlar da o radyoyu buluyorlar, radyo cihazlarından dinliyorlar. Ve Türkiye’de Turgut Özal’ın devrinde artık biraz demokratikleşme emareleri görülüyor. Turgut Özal buna inanıyor. Tecrübeli ve samimi bir demokrat ve bana sorarsanız hakiki bir vatansever. O şartlar içinde hareket etme mecburiyetindeydi. Askerî darbe yeni olmuş 1980’de, 82’de malum o anayasayı da yemişiz...
  </p>
  <p class="MsoNormal">
   -Bu arada Berlin Duvarı çökmek üzere…
  </p>
  <p class="MsoNormal">
   Hissediliyor ki duvar çökecek. Ama daha çok Türkiye’nin bu açılım, bu demokratikleşme havasından ilham alıyor bu insanlar. Nabi Yağcı ve bir arkadaşı kendi kararlarıyla Türkiye’ye dönüyor. Herhangi bir suç işlemiş değiller, Yeşilköy’de uçaktan iniyorlar. Yalnız o komünizme şeytan gibi bakan devlet bunları da şeytan gibi görüyor. Uçağın merdivenlerinden indikleri anda her ikisini de enselerinden yakalayıp o zamanlar meşhur Toros arabalarına bindirip doğru hapse atıyorlar. Ve ondan sonra bunlardan bahsedilmiyor. Ama benim bir şekilde haberim oluyor. Hâlbuki hiç tanımıyorum bu adamları. Demokrasi ve açılımlar var diye kendileri geliyorlar, apar topar götürülüyorlar. Buna fena hâlde canım sıkılıyor. Soruyorum sağa sola. Herkes bana diyor ki “Aman ha sakın karıştırma, adam komünist.” Aradan 2-3 ay geçiyor. O aralarda çok aktiftim. TESEV’i yeni kurmuştuk. Nejat Eczacıbaşı ile beraber Türkiye’nin demokratikleşmesi yolunda daha insan haklarına saygılı davranması yolunda Avrupa’dan da gelen telkinlerle de biz bu yolda bir faaliyet gösteriyoruz. Konferanslar organize ediyoruz, konuşmalar yapıyoruz ama diğer taraftan da adamı alıp hapse atıyorlar. İsveç’teki dostlarım da beni ikaz ediyor, mektuplar alıyorum. Bir fırsat doğuyor, Taksim’deki The Marmara Oteli’nde TÜSİAD’ın organize ettiği bir akşam yemeği oluyor. Ve yemekte Başbakan Turgut Özal bir konuşma yapıyor. Türkiye’nin ekonomisi nasıl ayağa kaldırılıyor, nasıl demokratikleşmede adımlar atılıyor, nasıl insan haklarına önem veriliyor vs... Alkış. Alkıştan sonra sorular faslı, biri ekonomiyi soruyor, biri ihracatı… Ben de söz alıyorum. Diyorum ki “Sayın Başbakan’ım, Nabi Yağcı ve bir arkadaşı iniyorlar pat diye alınıp hapse atılıyorlar. Şimdi siz bize demokratikleşmeden, insan haklarından söz ediyorsunuz. Bir taraftan da bunlar oluyor; ama bunlar hakkında da sizden hiçbir şey duymadık. Ben bunların akrabası değilim. Komünist de değilim. Ama insan haklarından bahsediyorsanız bu adamlar niye hapiste?” Turgut Özal’ın canı sıkıldı bu soruya. Çok açık belli… Ve birkaç şey söyleyerek geçiştirdi, sudan bir cevap verdi. Sonra insanlar ayrılmaya başladı. Gece yarısını geçti saat. Ve yanımda bir adam peyda oldu. Özal’ın yardımcılarından biri. “İshak Bey patron sizi görmek istiyor.” Adı patrondu. Tanışırdık önceden, Üzeyir Garih ortağımla teknik üniversiteden devre arkadaşları falan, yakınlığı vardı. Bana sevgisi saygısı olan bir adamdı. Ben de severdim ve çok da takdir ederdim. Çok temiz bir adamdı. Ve yanına gittim. Beni görünce uzaktan ki yaklaşıyorum masasından iskemlesini aldı biraz uzağa çekti. Konuşurken başka kimsenin duyamayacağı şekilde biraz masanın dışına doğru çekti. Kendi içimizde oturabilecek şekle soktu. Bana da bir iskemle hazırlanmıştı zaten. Yanına oturdum. İşaret etti, herkes yanından ayrıldı. Elimi elinin üstüne koydu. Dedi ki “Ya İshak sen akıllı adamsın. Böyle bir soruyu bana niye sorarsın böyle bir ortamda?” Yüzüne baktım “Ne kötülüğü var bu sorunun!” der gibi. “Ben başbakanım da bu ülkede bir başbakan istediği her şeyi yapar ve istediği her şeyden sorumlu mu zannediyorsun?” dedi. Korkunç bir şey değil mi? Bu ne demek? ‘Benim karışamayacağım bir yönetim var bu ülkede’ demek istedi. Benim dışımda yönetilir bu ülke demek istedi. Ve ben buna cevap bulamadım, cevap da vermedim. “Hadi şimdi yerine git,
   <span>
   </span>
   bunu unut.” dedi. “Peki, adam hep içerde mi kalacak?” “Uğraşıyoruz.” dedi. Sonradan da Nabi Yağcı’yla tanıştım ben, dost oldum. Sıra dışı, kıymetli, hakiki bir entelektüel. Ve onunla geliştirdiğim dostluğu ben hayat boyu kıymetli buldum. Yani demek istediğim Turgut Özal benim gözlerimi açtı.
  </p>
 </p>
</font>

## Yorumlar

### servet çelikoğlu, 2011-03-05
> Mükemmel bir röportaj ve mükemmel bir analiz. Teşekkürler İshak Alaton ve teşekkürler Muhsin Öztürk.

Kaynak: [www.aksiyon.com.tr](http://www.aksiyon.com.tr:80/aksiyon/haber-28781-26-turkiye-sivil-demokrasiye-yeni-geciyor.html), [web.archive.org (arşiv bağlantısı)](http://web.archive.org/web/20110402093915/http://www.aksiyon.com.tr:80/aksiyon/haber-28781-26-turkiye-sivil-demokrasiye-yeni-geciyor.html)
