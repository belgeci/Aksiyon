# Yüksek Sivil Şura!

*Muhsin Öztürk 2011.08.08*

<font class="agenda2NewsSpot">
 <span>
  Türkiye iki seferdir YAŞ krizi yaşıyor. Asker-sivil ilişkileri denk ve rakip kuvvetlerin çatışmasından çıkıp sivil idarenin son sözü söylediği bir düzleme kayıyor. Bu demokratikleşmenin yerleşmesi kadar askerin rahatlamasına yol açacak bir süreç aynı zamanda.
 </span>
</font>
<font class="newsDetail">
 <p>
  <p class="BasicParagraph">
   <span>
    Ne kadar kısa sürdü… Son yıllarda ‘Komutanlar ya toplu istifa ederse…’ denir, perde arkasında da ‘istifa resti’ni çektikleri işitilirdi. Yüksek Askeri Şura’ya birkaç gün kala sessiz sedasız istifa haberleri, bir süre sonra emeklilik rötuşuyla ajanslara düştü. Üç kuvvet komutanı ve genelkurmay başkanı görevi bırakmıştı. Önceki haftanın son günü akşamı televizyon ekranlarında meraklı çoğunluk Çankaya Köşkü ile Başbakanlık arasında gidip gelen kırmızı plakalı arabaları izledi. Geç saatlerde yeni genelkurmay başkanının ismi ortaya çıkmış, yasal prosedürü hazırlanmış ve Başbakan Erdoğan, İstanbul’a doğru yola çıkmıştı. Büyük bir restin karşılığı bu mu olmalıydı?
   </span>
  </p>
  <p class="2011yenimetin">
   <span>
    Türkiye, İsmet Berkan’ın deyimiyle, o kadar uğraşıp darbe yapamayan askerlerin emekliliğini istemek suretiyle istifa edişlerine şahit oldu. Bunun böyle olacağı aslında biliniyordu. Bugün Gazetesi Ankara Temsilcisi Adem Yavuz Arslan’ın YAŞ öncesi bir aylık yazılarına baktığımızda, zaten Ankara’da adım adım gelen krizin belli çevrelerce bilindiğini gösteriyor. Hükümetin hızlı hareket etmesinin nedeni de böyle bir senaryoya hazırlıklı olmasıydı. Askerin büyük gürültü koparması beklenen toplu istifasına karşılık hükümetin kısa sürede krizi çözen manevrası, Türkiye’de sivilleşme ve normalleşmenin geldiği nokta olarak değerlendirildi.
   </span>
  </p>
  <p class="2011yenimetin">
   <span>
    Türkiye, askerlerin rütbe ve makam tahsisinin konu edildiği YAŞ toplantıları ile yatıp kalkıyor bir süredir. Eğitim ve Doktrin Komutanlığı’na (EDOK) atanan kişinin aslında ‘kızağa’ çekilmiş, hükümetçe istenmeyen kişi olduğunu; ama gelecek yıl o kişinin Kara Kuvvetleri Komutanı olmasının da yine muhtemel olduğunu YAŞ tartışmalarında öğrenmiş olduk. 2010’da İlker Başbuğ giderayak uzun yıllara dayalı bir komuta kademesi için masaya oturmuş, hükümetin asla kabul edemeyeceği isimleri önemli yerlere getirme hamlesi ters tepmiş, benzeri görülmemiş bir YAŞ krizi yaşanmıştı. Durduk yerde hükümetler askerin iç işleyişine niye karışıyordu ki!
   </span>
  </p>
  <p class="2011yenimetin">
   <span>
    Türkiye’yi kimin yöneteceği, Cumhuriyet tarihinin en mühim meselesi olmaya devam ediyor. Çok partili hayata geçişten sonra seçimle gelen iktidarlar bürokratik elitin reaksiyonu ile karşılaştı ve 27 Mayıs’la başlayan darbe süreçleri ve vesayet sistemi nedeniyle asker tek belirleyici güç oldu. Örtülü bir oligarşinin yıllar içinde oluşturduğu rahatsızlık bugünlerde YAŞ’ta ya da başka devlet işleyişinin önemli anlarında kendini gösteriyor. Vakitlerinin büyük bir bölümünü ‘internet andıcı’nda görüldüğü gibi seçilmiş hükümetlerin altını oymakla geçiren komutanlara seyirci kalmak artık mümkün gözükmüyor. 2002’nin sonunda AK Parti’nin iktidara gelişiyle başlayan askerî müdahale gayretleri aradan geçen 7-8 yıla rağmen hız kesmemiş, hükümet hiç olmazsa alenen kendisine saygısızlık eden komutanlarla ilgili bazı inisiyatifler almak istemiş ve gereğini yapmıştı 2010’da. 2011’de de bir inisiyatif içinde olan askerlere anında yol gösterdi.
   </span>
  </p>
  <p class="2011yenimetin">
   <span>
    Ankara’da YAŞ öncesinde asker içinde büyük bir hareketliliğin yaşandığı, yüksek komutanların kendi aralarında siyasete müdahale denilebilecek alternatifleri dahi masaya yatırdığı, şu anki Genelkurmay Başkanı Necdet Özel’e istifa baskısı yapıldığı, onun ‘Bütün YAŞ üyeleri istifa ederse ben de ederim’ şeklinde bir karşılık verdiği söyleniyor. Emekliliğin duyurulduğu gün ne kadar sakin geçmişse, bu kararın alındığı aşama bir o kadar zor ve netameli olmuş anlaşılan.
   </span>
  </p>
  <p class="2011yenimetin">
   <span>
    Tansu Çiller’in eski danışmanlarından ve askerlerle ilgili gözlemleriyle bilinen Şükrü Karaca’ya göre, değişime giden yolu aralamak gerekiyor: “Bugün olup bitenlerin yüzde 1’i 20 sene önce olsaydı darbe olurdu. Olmamasının sebebi yeterince dış desteğin sağlanmaması kadar askerin temel mantalitesinin değişmesidir. Bu olumlu gelişmedir. 28 Şubat’la birlikte geniş muhafazakâr kesimler demokrasiyle tanışmış ve bugün bunun öncülüğünü yapıyorlar. Toplum da, Erdoğan da değişiyor. Askerin de değiştiğini, değişme ihtimalini kabul etmek gerekiyor.”
   </span>
  </p>
  <p class="2011yenimetin">
   <span>
    Kendi döneminde iki genelkurmay başkanını aynı anda görevden alan, birisini de istifa etmek zorunda bırakan Turgut Özal’ın YAŞ toplantılarını ne kadar önemsediğini o dönemde en yakınında olan Hasan Celal Güzel anlatıyor. Özal’ın üniformalılarla ilgili politikalarına ortak ettiği Güzel’in son YAŞ krizi ile ilgili yorumu önemli bir ‘merhale’ olduğu yönünde: “Işık Koşaner, bu ekibinin içinde en az politize olan kişidir. Hukuk dışına çıkan bir davranışı olmadı. Ne yazık ki sonuna kadar direnemedi, altının baskısına karşı koyamadı. Yeni genelkurmay başkanının astlarına daha hâkim bir genelkurmay başkanı olduğu söyleniyor. Neticede sivil irade ağırlığını koydukça herkes hesabını ona göre yapacaktır.
    <span>
    </span>
    Başbakan dirayetli ama sanıyorum doğru dürüst bu işe bulaşmamış adam bulmakta zorlanıyor.”
   </span>
  </p>
  <p class="2011yenimetin">
   <span>
    Güzel, savcının yakalama emri çıkarttığı orgeneralin YAŞ’a katılmasındaki garabete de işaret ediyor: “Bu bizim hâlâ militarizmin tesirinde olduğumuzu gösteriyor. Yargıda bir avuç hukuk adamı olmasa başbakan ne kadar dirayetli olursa olsun bir netice alınamazdı. Hukuka, mahkemelere bırakmayıp tasfiye etmek, bir iç temizlik yapmak belki de en iyisi.”
   </span>
  </p>
  <p class="2011yenimetin">
   <span>
    Sonuç olarak, yeni komuta kademesini sivillerin belirleme iradesini göstermesi, Kürt meselesinin çözümünde de paradigma değişikliğine yol açacak. Önümüzdeki günlerde bunu tartışıyor olacağız. Hükümetin önünde ince uzun ama çabuk geçilmesi gereken bir yol var.
    <span>
    </span>
   </span>
  </p>
  <p class="2011yenimetin">
   <span>
    <span>
    </span>
   </span>
  </p>
  <p class="2011resimalt">
   <span>
    Hasan Celal Güzel (Eski siyasetçi):
   </span>
  </p>
  <p class="2011resimalt">
   <span>
   </span>
  </p>
  <p class="2011resimalt">
   <span>
    Hiç darbe olmasaydı milli gelir 30 bin dolardı
   </span>
  </p>
  <p class="2011resimalt">
   <span>
   </span>
  </p>
  <p class="2011resimalt">
   <span>
    Şimdiki gençler haklı olarak daha fazla demokrasiyi daha çabuk talep ediyorlar. Ben 27 Mayıs’tan beri bu hadiseleri gözlemliyorum, içinde yer aldım, hapishanede yattım. Ben de YAŞ sonuçlarından tatmin olmadım ama niye böyle olduğunu biliyorum. Başbakan çok cesur, buna çok defa şahit oldum. YAŞ’ta da cesaretli ama ilişkilerin dozunu bir hayli yukarıda tutarak süreci yürüttü. Üç kuvvet komutanı ve genelkurmay başkanının YAŞ’a üç gün kala istifa etmesi tamamen bir siyasi hamledir. Herkesin istifa hakkı vardır; fakat toplu yapılırsa bu suçtur. 657 sayılı kanunun 26. maddesi açıktır; hiçbir şekilde devlet memurları hangi kademede olursa olsunlar bir araya gelip kasıtlı olarak istifa edemezler. Toplu hareket ve eylemlerde bulunamazlar. Bunun bir cezası vardır ve olmalıdır da.
   </span>
  </p>
  <p class="2011resimalt">
   <span>
    27 Mayıs’tan sonra sivil iradeyi temsil eden başbakanlar bu işi hep yumuşak götürmeye çalışmıştır. Turgut Bey zamanında, 83’ten itibaren biz bakanlar kurulu kararı yazıyoruz. Köşkte o kararın üstünü siliyorlar, altta imza varken başka karar yazıyorlardı. Bize kadar öyle yapılıyormuş, Bülent Ulusu itiraz etmezmiş. Ben gittim illaki bir itirazınız varsa konuşup düzeltelim, böyle yapmayın diye. Sonra siz her şeye karışıyorsunuz, ekonomiye bari karışmayın demeye başladık. Sonra baktık çok karışıyorlar, sonra onları bypas ettik.
   </span>
  </p>
  <p class="2011resimalt">
   <span>
    87’de iki genelkurmay başkanının (İki Necdetler olayı) görevden alınması hadisesinde Turgut beyle beraberdik. Bakanlara boş kâğıda imza attırdık. Çünkü herkes korkuyordu, geri çekebilirlerdi. Bu olay o vakte kadar tek istisnaydı, bir teslimiyetçilik vardı çünkü. 27 Mayıs’tan itibaren iki tane başbakanlık sistemi devrede.
   </span>
  </p>
  <p class="2011resimalt">
   <span>
    40 senelik devlet hizmetinden sonra açık bir şey söyleyeyim, ne yazık ki TSK’nın içinde sadece birkaç istisnai darbe odağı, birkaç istisnai darbeci general yok. TSK baştan aşağıya yanlışların içine girmiş. İrtica halüsinasyonu 28 Şubat’tan beri ordunun yaptığı bir iş haline gelmiş. Mesele sadece Çetin (Doğan) Paşa değil ki! Bir bakıyorsunuz başbakana, cumhurbaşkanına ve onların eşlerine hakaretler yağdıran kara propaganda siteleri kuruluyor, bunun arkasındakiler genelkurmay başkanlığına kadar uzanıyor. Bunu kendiniz tasfiye edin de sonra tasfiye olmak zorunda kalmayın diye kaç defa yazdım. Bir genelkurmay başkanı 4 yıllık görevi boyunca evinden sefertasıyla yemek götürüyorsa siz nasıl buna demokratik rejim dersiniz. Bu sadece rejim kurtarma meselesi değil, ordumuzu da kurtarma meselesi. 27 Mayıs’ta bütün generalleri tasfiye ettiler, binbaşı ve albaylarla koca orduyu idare ettiler. Hilmi Özkök, Türkiye için bir şanstır, o olmasaydı çoktan birkaç tane darbe olacaktı. Erdoğan’ın juristokrasiyi (yüksek yargı hegemonyası) kırması da çok çok önemlidir.
   </span>
  </p>
  <p class="2011resimalt">
   <span>
    Hilmi Özkök Paşa darbecileri durdurabildi fakat onları tasfiye edecek gücü yoktu. Kendi yardımcısı bile (Büyükanıt) onlarla toplantıya gidiyordu. 27 Nisan’da hükümetin karşı bildirisi cumhuriyet tarihinde bir ilktir ama bu girişimde bulunanları cezalandırılamadı. Cezalandırma hem yargı ile hem de hükümetin daha da güçlenmesiyle ortaya çıkmıştır.
   </span>
  </p>
  <p class="2011resimalt">
   <span>
    Turgut Bey YAŞ toplantıları öncesi bana talimat verirdi, ben de bütün terfisi gelen kimseler için tek tek istihbarat raporlarını hazırlardım. Şube müdürüne gelecek kişi için istihbarat raporu istersiniz de devletin en önemli makamlarına gelecek kişileri nasıl kendi halinde bırakırsınız! Turgut Bey toplantılarda o tonton haliyle ‘o kalsın bakalım, gelecek sene düşünürüz’ falan dermiş. Bana da gece 1-2’de telefon ederdi ‘falancayı da kurtardık tuğgeneral oldu, falancayı da yapmadık’ derdi. Kendi el yazımla kaleme aldığım bütün bilgiler önündeydi, fotokopisini bile çıkarmadık. Bir seferinde “Maalesef Doğu Aktulga general oldu, mani olamadım, yarım saat tartıştık” dedi. Aktulga kimdir bilir misiniz? 28 Şubat’ın lideridir, beynidir.
   </span>
  </p>
  <p class="2011resimalt">
   <span>
    Milli Savunma Bakanlığı, esasen satın alma ve askere alma bakanlığıdır. 84’te bizim de bir girişimimiz olmuştu. Turgut Bey başbakan olduktan sonra beni çağırdı, “Kanun hükmünde kararname hazırla. Genelkurmayı Milli Savunma Bakanlığı’na bağlayalım.” dedi. Benin heyecanlandığımı görünce, “Hoşuna gitti değil mi?” dedi. Ben öyle ki o gece teşkilat kanununu bitirdim, ertesi gün götürdüm. Aldı, baktı, “Güzel olmuş.” dedi. Deyiş o deyiş. Sümenin altına gitti. Devamlı soruyorum ‘Biraz daha beklesek iyi olacak’ bilmem ne dedi. Birgün de ‘Bu işin benim elimde olması daha iyi değil mi?’ dedi. Geçiş dönemlerinde böyle bir durum oluyor. 12 Eylül’den 3 gün sonra Milli Güvenlik Konseyi’nin genel sekreteri Haydar Saltık beni aradı, başbakanlık müsteşarlığını vekaleten yürütüyordum. Telefon açtı, “Siz bakıyormuşsunuz bu işlere. Biz şimdi bir tayin yapmak istiyoruz, nasıl yaparız?” dedi. Benim de canım sıkkın zaten. “Kılıç elinizde, istediğiniz gibi kesersiniz.” dedim. “Canım onu söylemiyorum, nasıl şeklen yapacağız?” dedi. “Bakanlar kurulu yok, bakanlar kurulu gibi altına isimlerinizi yazın, imzanızı atın, üstüne de Devlet Başkanı Kenan Evren deyin, kararname gibi olur.” dedim. “Peki, bu hukuka uygun mu?” dedi. Ben gene güldüm: “Ne hukuku efendim, elbette hukuka uygun değil.” “Peki, peki sayın Güzel. Eski Milli Savunma Bakanı Ahmet İhsan Birincioğlu’nu Türkiye Cumhuriyeti Ziraat Bakanlığı’na getireceğiz.” dedi. İhaneti görüyor musunuz siz? Bu, cuntanın ilk tayinidir.
   </span>
  </p>
  <p class="2011resimalt">
   <span>
    Benim hesaplamalarıma göre, Türkiye’de 27 Mayıs’tan başlayarak hiç darbe olmasaydı fert başına milli gelir 30 bin dolar civarında olacaktı. Demokrasi karın doyurur mu diye söyleniyor, doyurur elbette.
   </span>
  </p>
  <p class="2011resimalt">
   <span lang="EN-GB">
   </span>
  </p>
  <p class="2011resimalt">
   <span lang="EN-GB">
   </span>
  </p>
  <p class="2011resimalt">
   <span>
    Şükrü Karaca (Eski Başbakan Tansu Çiller’in danışmanı):
   </span>
  </p>
  <p class="2011resimalt">
   <span>
   </span>
  </p>
  <p class="2011resimalt">
   <span>
    Donanımınız varsa askeri yönetirsiniz, yoksa onlar sizi yönetir
   </span>
  </p>
  <p class="2011resimalt">
   <span>
   </span>
  </p>
  <p class="2011resimalt">
   <span>
    Yeni komuta kademesinin belirlenmesinde siyasilerin takdiri çok belirleyici oldu. Ancak her YAŞ’ta böyle bir müdahale olursa bu partizanlık havası doğurabilir. Komuta kademesi hükümetin bürokratı damgasını yerse altına hâkim olamaz. “Az gelişmiş ülkeler, kendi ordularının işgali altındadır.” diyor batılı bir filozof. Az gelişmiş olmaktan çıkmak, az gelişmiş ülkenin siyasetçisi, bürokratı, kurumları olmaktan çıkmak demek. O zaman asker de azgelişmiş ülkenin askeri olmayacaktır. Askerin sivil iradeye tabi olması hem işinin icabıdır hem dünyada saygın bir devlet olmanın yoludur. Bir ülkenin yönetimi askere bırakılamaz.
   </span>
  </p>
  <p class="2011resimalt">
   <span>
    Yasal olarak YAŞ’ın başkanı, başbakan. Sen karışamazsın denemez. Listeyi genelkurmay başkanının yapıyor olması sadece uzmanlıkla ilgili. Teknik bir çalışmadır. Siyasi irade teknik çalışmaya kani olur ya da olmaz, o ayrı bir şey. Ancak patron benim demenin yolu atamalara müdahale etmek değildir. Patronluğun yolu, güvenlik ve beka sorunları gibi konularda bir değil, birkaç adım önüne geçmektir. Mesela, Kürt meselesini nasıl çözeceksin, bunun yolunu göstermektir. Bilgi sahibiyseniz, donanımız varsa, siz yönetirsiniz; yoksa onlar yönetir. Ancak temel meselelerle ilgili bir alt yapı inşası yok. Türkiye’nin terörle mücadele konsepti Türkiye’yi askerî vesayetin içine sokmuştur. Bir yerde yangın varsa, orada itfaiyeci söz sahibi olur. Devlet kendi içinde bunu halledebilirdi. Hükümet re’sen emeklilik müessesesini işletebilirdi. Başbakanlığın kararnamesi ve cumhurbaşkanının onayı ile bu mümkün. 28 Şubat’ta MGK toplantısında olabilecekler kamuoyunda tartışılmaya başlayınca, biz, asker yasal görev sınırlarının dışına çıkarsa ne yapabiliriz diye düşündük. Bütün komuta kademesini ve Çevik Bir gibi isimleri re’sen emekliliğe sevk edecek hazırlıklar yaptık. Ancak hükümetle uyum sorunu ve cumhurbaşkanının onaylamayacağı inancıyla bunu hayata geçiremedik.
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30128-33-yuksek-sivil-sura.html), [web.archive.org (arşiv bağlantısı)](http://web.archive.org/web/20120102103118/http://www.aksiyon.com.tr:80/aksiyon/haber-30128-33-yuksek-sivil-sura.html)
