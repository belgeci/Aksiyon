# Yeni Türkiye'de herkes düşman

*Muhsin Öztürk 2015.01.27*

<div class="pNewsDetailMainContent" itemprop="articleBody">
 <p>
  Haşim Kılıç da orada, TÜSİAD da, geziciler de… Hizmet hareketi de orada, Aleviler, Kürtler ve bazı muhafazakârlar da… Solcular da orada, “4 bakan yüce divan’a gitsin” diyen Akp’li vekil de... elbette sen de oradasın; belki bugün, belki yarın, belki yarından da yakın! ‘İçimizdeki hainler’e hoş geldiniz hepiniz!
 </p>
 <p>
  Sihirli cümle, tam da ikinci bakan için Yüce Divan oylaması yapılırken bir milletvekili tarafından kuruldu: “İçimizdeki hainler oylamada Erdoğan’a operasyon yaptı.” O hainlerin hepsi AK Parti milletvekiliydi ve sayıları 40-50 civarındaydı. Suçları ise yolsuzluk soruşturmasına muhatap olan 4 bakanın Yüce Divan’a gitmesi lehine oy kullanmaktı. Peki, kimdi onlar? Bilinmiyor ya da hükümet medyasının meşhur tekerlemesiyle ‘bilen biliyor’! 4 bakan Yüce Divan’a gitmiyor ama artık içlerinde 40 ‘hain’i barındıran 312 kişilik AK Parti grubu başka bir Yüce Makam’ın (belki de sağlam irade demeliydik) önünde terleyecek. Vekillerin Yüce Divan’a ‘evet’ demeleri affedilir gibi değildi; zira 17 Aralık’ın ‘darbe’ olmadığının AK Parti’de karşılık bulduğunu göstermiş oldular. Daha komisyon aşamasındayken Erdoğan’a yakınlığıyla bilinen Sivil Dayanışma Platformu, verdiği “Sağlam İrade Cumhur’un Başında” başlıklı tam sayfa ilanlarla Meclis Başkanı Cemil Çiçek’i ve başkalarını hedefe koymuştu. Siyasi kariyer ve kazanımlarını ‘sağlam iradenin gölgesine’, yani Erdoğan’a borçlu olanların küçük hesaplarından söz ediliyordu ilanda. “Anayasa Mahkemesi’nden ‘dönemin başbakan’ı çıkarma gayretinde olan içeriden ve dışarıdan fitne odakları ile siyasi ikbal ve makamları için bu fitne odaklarıyla açık gizli ittifak yapanları ibretle takip ediyoruz.” denmekteydi. AK Partili TBMM Meclis Başkanı Cemil Çiçek, bu ifadenin çok terbiyesiz ve saygısızca olduğunu söyledi. Söz adresini bulmuştu.
 </p>
 <p>
  “Hainler”, “darbeciler”, “casuslar”, “fitne odakları” kavramları Erdoğan’ın diline o kadar pelesenk oldu ki sıradan bir şeyden duyulan rahatsızlığın sıradan tezahürü gibiydi artık. İş, parti içi bir anlaşmazlığa ve rahatsızlığa geldiğinde de aynı kavramların devreye girmesi şaşırtıcı olmadı.
 </p>
 <p>
  Yüce Divan oylaması sonrasında Başbakan Ahmet Davutoğlu, kimseye baskı yapmadıklarını, herkesin kendi özgür iradesiyle oy verdiğini söyledi. Konu Cumhurbaşkanı Erdoğan’a sorulduğunda da “Bunu 276’yı bulamayanlara sorun.” dedi. Kim olabilirdi ki? Abdullah Gül ve Erdoğan arasında süregelen ‘kardeşlik hukuku’ sonrası Gül’ün neredeyse siyaseten saf dışı kalmış olduğunu hatırlarsak, bu söz hayli sert bir gönderme içeriyor olabilir. Zira Davutoğlu, 6 yıl aradan sonra ilk defa bir başbakan olarak Davos’a katılmışken; iktidara yakın medya, Cumhurbaşkanı Erdoğan’ın Afrika’daki dış temaslarına odaklanmış gözüküyor.
 </p>
 <p>
  AK Parti Genel Başkan Yardımcısı Mehmet Ali Şahin, fireyi abartmamak gerektiğinden, 700 bin liralık saat ve ‘Bakara-makara’nın rahatsızlık üretmiş olabileceğinden söz etti. Bir rahatsızlık açığa çıkmıştı, o kadar! Üstelik 3. dönemden sonra milletvekili yapılmayacaklar da küçük bir tepki vermiş olabilirlerdi. Çok açık delillere rağmen 4 bakan için mahkeme takipsizlik vermiş ve nihayetinde Yüce Divan yolu kapanmıştı kapanmasına da herkesin ‘hain’ olma potansiyeli taşıdığı, yeni, netameli bir kapı açılmıştı.
 </p>
 <p>
  Yüce Divan oylamasını köşesinde analiz eden Abdülkadir Selvi, bir tür güç gösterisi olarak yorumladığı fireyle ilgili, “Bunun milletvekili listelerine ve sandığa yansıması olacak.” diyor. 40 kişinin fire vermesi, Erdoğan’a partiyi bütünüyle dizayn etme fırsatını vermiş mi oldu? Etyen Mahçupyan’ın ‘varsayımlar dünyası’ hipotezlerinin verdiği cesaretle sorarsak; Erdoğan’a partiyi yeniden dizayn etme gibi altın bir fırsat sunan 40 fire, daha büyük bir hamle için küçük bir zayiat olarak da görülüyor olabilir mi?
 </p>
 <p>
  <strong>
   AK PARTİ DÖNEMİ BİTTİ!
  </strong>
 </p>
 <p>
  Murat Yetkin, bu soruya bir cevap aramıyor ama Radikal’de kaleme aldığı yazıda Yüce Divan oylamasıyla ilgili Şamil Tayyar’ın çıkışının tarihsel bir kırılma anına işaret ettiğini vurguluyor: “Deneyimli bir Meclis muhabiri olarak havanın döndüğünü, mevcut AK Parti grubunun raf ömrünü doldurduğunu, Erdoğan’ın sadece yeni bir vitrin değil, yeni bir dükkân kurma hazırlığı içinde olduğunu görmüştür.”
 </p>
 <p>
  Birinci dönemde ‘davaya sadakat’ vardır, yeni dönemde ise ‘lidere sadakat.’ Eski tüfekler ve emektarlar 3 dönem boyunca partiye omuz vermiş, önemli mevkiler işgal etmişlerdir; muhtemelen yine yeni dönemde ‘büyükelçilik’, ‘banka yönetim kurulu üyeliği’ gibi önemli makamlarla taltif edileceklerdir.  Herkes yapacağını yapmış, alacağını almıştır. Küskünler ordusu üretmeden yeni döneme geçilecektir. Yetkin devam ediyor: “İkinci dönemde gözünü Erdoğan’la açmış, dava diye Erdoğan’ı tanımış, dava adına sadakatleri Erdoğan’a olan ve 12 yıl devlet deneyimi elde etmiş yeni kuşaklar olacaktır. Bu kuşağın en öne çıkan ismi, Başbakan Yardımcısı Yalçın Akdoğan’dır.”  Milletvekili aday adayı olmak isteyenler eğer kamudalarsa en geç 10 Şubat’ta istifa etmek zorunda olacaklarından, yeni dönem için bu tarihi uygun buluyor Murat Yetkin.
 </p>
 <p>
  <img alt="" src="http://web.archive.org/web/20150201052603im_/http://medya.aksiyon.com.tr//aksiyon/2015/01/27/552553.jpg "/>
 </p>
 <p>
  AK Parti’de Erdoğan’ın, Davutoğlu’nun ve Gül’ün etkisi eşit oranlarda olmasa bile öyle ya da böyle devam ediyor. Bu denge ‘bir kardeşlik hukuku’ içinde işlerken bir hayli sert karşılaşmalara da sahne oluyor. Bu görece çoğulculuğun ‘tek adam’ sistemine bütünüyle uyumlu hâle getirilmesinde ‘içimizdeki hainler’ söylemi devreye giriyor. Kütahya Belediye Başkanı’nın partinin 2015 seçimlerine lidersiz gittiğini söylemesi böyle bir iklimin ürünü olsa gerek. 2015 seçimlerine katılacak AK Parti milletvekili adaylarının saray tarafından hazırlanacağı görüşü dost-düşman herkesin ittifak ettiği bir konu. Kimse “Yok, bu kadar da olmaz!” demiyor. Partinin doğal lideri olarak Erdoğan, partinin en önemli kararlarını alabilecek konumda. Saray’da 8 saat süren Erdoğan başkanlığındaki bakanlar kurulu toplantısı, ertesi gün iktidar medyasına ‘başkanlık mesaisi’ başlıklarıyla yansıdı. Bülent Arınç “Bu toplantı rutine binmeyecek.” dese de manşetlerin mesajı netti. “Türkiye o kadar büyük tehlike altında ki anayasa da, hukuk da bazen geçici olarak askıya alınabilir, hatta alınması gerekir.” diyen dünün özgürlükçü, bugünün AK Partili anayasa ve siyaset bilimi hocalarının bir işlevi olduğu gibi ‘içimizdeki hainler’ sözünün de bir işlevi vardı. Yeni Türkiye’nin kurulabilmesi için belki AK Parti grubunun da tasfiyesi (kaderin garip bir cilvesi olarak) gerekmekteydi ve ‘hain’ler bu sefer hem çok yakında hatta içerideydi.
 </p>
 <p>
  <strong>
   MUHALİFSEN HAİNSİN!
  </strong>
 </p>
 <p>
  <img alt="" src="http://web.archive.org/web/20150201052603im_/http://medya.aksiyon.com.tr//aksiyon/2015/01/27/552554.jpg "/>
  Doğrusu pek çokları için AK Parti’yi var eden siyaset ve anlayış çoktan bitmişti zaten. Erdoğan, Gezi olaylarının baş göstermesiyle ‘iç ve dış düşman’ konseptine sarılarak fiilen siyasi programını iptal etmiş oldu. Abdullah Gül ve Bülent Arınç’ın farklı çıkışlarının nötralize edilmesinde bizzat Erdoğan rol oynadı. Artık yeni bir tarz-ı siyaset vardı ve bunu herkese kabul ettirecekti. O tarih itibariyle ‘demokratik devlet’ vaadini tamamıyla rafa kaldırmış, geleneksel klasik vesayetçi devlet refleksine yaslanmış oldu. Kendine muhalif herkes için ‘hain, darbeci, maşa, casus’ laflarını rahatlıkla kullanabilen ve bunu da tasfiye-yok etme amaçlı dolaşıma sokan bir irade çıktı ortaya. Bu tavır çok eskiden beri olsa bile gerek askerî vesayet mücadelesi gerekse ‘açığa vurmama’ siyaseti nedeniyle pek fark edilmemiş, nihayet kuvveden fiile çıkmıştı. 2 yılda neredeyse Cumhuriyet tarihinde olduğu kadar ‘içerideki hain’ ve ‘darbe’ üretildi. Cengiz Aytmatov’un ünlü romanından mülhem bir yılda yüzyıllık hikâye geri döndü. Muhafazakârların sistem eleştirisinin köşe kavramı ‘mankurtlaştırma’, muhafazakâr siyasetin temel hareket omurgasına dönüştü. 15-20 TV kanalı bunun için iktidarın emir ve görüşlerini bekliyor vaziyette her daim! AK Parti devletleşirken, hainlerle dolu eski devlet hafızasını tevarüs etmekle kalmamış, yepyeni ‘içimizdeki hainler’ de üretmişti. 3 yıl önce Dersim katliamı için özür dileyen kişi, çocukların devletin güvenlik birimleri tarafından öldürülmesini o çocukların ‘terörist’ olmasıyla izah ediyor, anasını, babasını meydanlarda yuhalatıyordu artık.
 </p>
 <p>
  Beyaz Türkler’in demokrasi anlayışını tartışabilirdik, hep tartıştık da zaten; ama bu sefer tartışma yoktu, direkt ‘hainlik’ vardı. Tıpkı eski Türkiye’de olduğu gibi ülkenin bütün millî güçleri bu hain saldırıya karşı koymalıydı. Camide içki içtiler, Kabataş’ta başörtülüye olmadık işkenceler ettiler ve bunları yaparken kaynağı belirlenemeyen dış ülkelerden onlara gönderilen ‘pizzaları ve sandviçleri’ yediler! AK Parti tepe yöneticisi Yasin Aktay’ın vuzuhla ortaya koyduğu gibi, Gezi’nin dış dünyanın haince bir komplosu ve darbesi olduğuna inanmıyorsanız artık siz de o komplonun ve darbenin bir parçası idiniz. Yani oturduğunuz yerde, TV karşısında hiçbir eylem yapmadan ve söz söylemeden sadece AK Parti’nin ve Erdoğan’ın çeşitli olaylar karşısında ürettiği, her şeyi ‘iç ve dış komplo’ ile izah eden söylemine ortak olmadığınız için artık siz de ‘hain’ ve darbecisinizdir.
 </p>
 <p>
  Doğrusu bu söylemin işi kolaylaştıran tarafı vardı. Hiçbir delil ve gerekçe göstermeden insanları ipe götürebilecek bir mekanizma kurabiliyordunuz. Demokratik devlet vaadinden güvenlik devletine geçilirken muhalif çıkışları ezmenin yolu ‘içerideki hainler’ söylemi olacaktı. Bu, sorgusuz sualsiz suçlu ilan etmenin tarihteki en bilinen yöntemiydi.
 </p>
 <p>
  <img alt="" src="http://web.archive.org/web/20150201052603im_/http://medya.aksiyon.com.tr//aksiyon/2015/01/27/552555.jpg "/>
  Gezi’den sonra Beşiktaş taraftar grubu Çarşı, ‘darbe’ suçlamasıyla yargılanıyor. Gezi protestosuyla ilişkisi olan herhangi bir kişinin devletteki, iş hayatındaki ve toplumsal hayattaki alanı giderek daralıyor. Olaya hükümetin baktığı gibi bakmadığı için Yeni Şafak’tan 10’a yakın yazar atıldı. Gezi sırasında ölen gençlerin kimliklerinden hareketle Aleviler, dışlanmışlığın yüzyıllık faturasını artarak yaşamaya devam ediyor. Bu satırları okuyup Gezi’ye tıpkı Erdoğan gibi bakanlar herhâlde “Ne var bunda! Elbette hainler cezasını bulacaktır.” diyordur. İçerideki hainlerin tespitinde gönüllü çalışacak ve onların başına bir şeyler gelirken alkış tutacak bir toplumsal kesim de inşa edildi. Bu propagandayı yapacak gazeteci ve akademisyenlerin türetilmesi gibi...
 </p>
 <p>
  <strong>
   İHANET SUÇLAMASI, KOVMAK İÇİN!
  </strong>
 </p>
 <p>
  17 Aralık yolsuzluk ve rüşvet soruşturması ile ‘hain’ ve ‘darbe şebekesi’ söylemi yepyeni bir anlam ve form kazandı. Bugün konuştuğumuz 4 bakanla ilgili suçlamalar ortalığa saçıldığında, tıpkı Gezi’de olduğu gibi bir kesimi ‘hain’ ilan eden tavır geliştirilmiş, bu sefer de en ‘makul şüpheli’ Fethullah Gülen ve Hizmet Hareketi olmuştu. Bu propaganda, polislerin koyduğu iddia edilen paraların faiziyle geri alınmasıyla bir hayli hasar gördüyse de tam gaz devam ediyor. Daha öncesinde bizzat Erdoğan’ın ‘savcısıyım’ dediği Ergenekon, Balyoz, KCK gibi davalar, birdenbire o malum ihanet şebekesinin millî orduya, Kürtlere, laiklere kumpası oluvermişti. Bir cephede savaş açarken diğer cephede bizzat açtığı savaşların yangınını söndürmek, mesleği siyaset olanın bildiği bir şeydi. Gezi’de gaz sıkmakla eleştirilen polislere taltifler ve ‘emri ben verdim’ açıklaması ortadayken el altından iktidar medyası aracılığıyla ‘o işi paraleller yaptı’ cümlesini dolaşıma sokmak da kurnazca. Ah, bir de kimse hatırlamasa o günleri!
 </p>
 <p>
  Gezi ve 17 Aralık’tan sonra özellikle Erdoğan’ı ya da AK Parti’yi eleştiren herkes o ‘hainler’ listesinde yer aldı. Her dava, her açıklama bir ‘darbe’ idi. Sadece 17 Aralık yolsuzluk davasını yürüten yargı ve güvenlik mensupları değil, o bahane edilerek binlerce kişi tasfiyeye uğradı, yüzlercesi devletten atıldı. Devlette tarihte ender görülebilecek cadı avı ve tasfiye, ‘ihanet şebekesi’ adı altında tam gaz devam ediyor. Kamuoyuna yansıyan fişleme ve tasfiye listelerine bakılırsa, ‘paralel ihanet’ kavramı, sorgusuz sualsiz solcusundan milliyetçisine herkesi bulunduğu işten ve görevden uzaklaştırmak için kullanılıyor. “İçimizdeki hainler’ sözü bir durum tespitini değil, bir tasfiye niyetini açığa vuruyor. Tıpkı Yüce Divan sonrasında bu sefer AK Partili vekiller için sarf edilmesinin tesadüf olmaması gibi.
 </p>
 <p>
  <strong>
   YÜZDE 50 İHANET İÇİNDE!
  </strong>
 </p>
 <p>
  Erdoğan son 2 yılda o kadar kişi ve kesimi ‘ihanet’ ile suçladı ki bunun listesini çıkartmak bir hayli zahmetli. Bir kere, Türkiye’nin yüzde 50’sinin öyle ya da böyle ihanet içinde olduğu anlaşılıyor. AKP Genel Başkan Yardımcısı Mustafa Şentop, “AK Parti’ye karşı olmak Türkiye’ye karşı olmaktır.” diyerek özetledi durumu.
 </p>
 <p>
  <img alt="" src="http://web.archive.org/web/20150201052603im_/http://medya.aksiyon.com.tr//aksiyon/2015/01/27/552556.jpg "/>
 </p>
 <p>
  Erdoğan’ın son dönemde en popüler ‘ihanet’ açıklaması, doğum kontrolüyle ilgili oldu: “Bu ülkede yıllarca bir doğum kontrolü ihaneti yaptılar ve neslimizi kurutma yoluna gittiler.” Erdoğan, Milliyet’te İmralı tutanaklarının yayımlanmasını da ‘ihanetle’ suçlamış, olayı gazetecilik başarısı gören Hasan Cemal ve Derya Sazak gazetelerinden uzaklaştırılmıştı. Yine Erdoğan, “Gülen’i bitirme kararı 2004’te MGK’da alındı” haberini yapan ve MGK belgelerini yayımlayan Taraf’ı vatan haini olmakla suçlamıştı. Gizli kalması arzu edilen kamu işlerinin (özel değil) ortaya çıkmasıydı galiba asıl mesele.  Adana’da savcılıkça soruşturulan MİT TIR’larından 49 rehine olayına kadar pek çok iç ve dış politik gelişmeye dair iktidarın yazılmasından rahatsız olduğu her şey ‘ihanet’ suçlamasına muhatap oldu. “Türkiye, AB’nin uyarılarını dikkate almalı” gibi basit bir eleştiri dahi ihanet suçlamasına muhatap olabilir bu iklimde. ‘İhanet’ ithamı yok etme eyleminin habercisi. Devlet, toplum, sermaye ve medya hayatında tarihte az görülür bir tasfiye yaşanıyor.
 </p>
 <p>
  <img alt="" src="http://web.archive.org/web/20150201052603im_/http://medya.aksiyon.com.tr//aksiyon/2015/01/27/552557.jpg "/>
 </p>
 <p>
  <strong>
   BEYAZ TÜRK DE, SİYAH TÜRK DE ‘HAİN’
  </strong>
 </p>
 <p>
  Muharrem Yılmaz için şimdiye kadar TÜSİAD’ın başına geçmiş en Anadolu kumaşına sahip kişi demek yanlış olmaz. TÜSİAD’ın 44. Genel Kurulu’nda yargı ve emniyet krizini, internet düzenlemesi ve HSYK yasa teklifini hatırlatıp bu şartlarda ülkeye yabancı sermaye gelmesinin mümkün olmadığını söylemesi üzerine Erdoğan, bu konuşmayı ‘vatana ihanet’ olarak nitelendirdi. Bir süre sonra iktidara yakın medyada Yılmaz’ın işyerleri ve fabrikaları ile ilgili karalayıcı haberler çıkmaya başladı. Yılmaz, başkanlığı bırakmak durumunda kaldı.
 </p>
 <p>
  “İyi olmuş. Zaten onlar Beyaz Türk.” diyenler, aynı şey Anayasa Mahkemesi Başkanı Haşim Kılıç’ın başına geldiğinde ya koroya katıldılar ya da duymazlıktan geldiler. 2008’de AK Parti’nin kapatılmamasının en önemli aktörlerinden biri olan, geçmişte Fazilet Partisi’nin kapatılması, başörtüsü gibi pek çok demokratik meselede askerî vesayetin hedefinde olan Kılıç, bu sefer bizzat Erdoğan ve AK Parti tarafından ‘ihanet’ ve ‘darbe’ gibi ağır sözlerle hedefe kondu. Hâlen de konmaya devam ediyor.
 </p>
 <p>
  Bu dönemin en önde gelen ‘hain’i Hizmet Hareketi oldu. Devralınan vesayetçi devlet hafızasında cemaatin yeri belliydi zaten. 2015 Türkiye’sinde 28 Şubat manşetlerinin atılabilmesinin nedeni de bu ortak hafıza. İkincisi, Hizmet Hareketi’nin AK Parti’ye destek vermiş olmasına rağmen ona her halükârda payanda olmaya yanaşmaması, yanaşmayacağını da belli etmesi. Askerî vesayetin aşılmasında büyük destek gördüğü gruba yönelik tavır, kendi ayakları üzerinde duran sivil topluma yönelik genel yaklaşımın göstergesi aslında. 17 Aralık’ta ortaya çıkan fotoğrafın destekçisi olmamak, AK Parti vekillerini bile ‘hain’ kılmışken kim hain ve darbeci olamazdı ki!
 </p>
 <p>
  <img alt="" src="http://web.archive.org/web/20150201052603im_/http://medya.aksiyon.com.tr//aksiyon/2015/01/27/552558.jpg "/>
  Erdoğan’ın ‘istiklal savaşı’ söylemi, “yüzyıllık hayali gerçekleştirecek bir kadroya karşı yüzyıllık bir komplo kurulduğu” argümanı ile, muhalif herkesi ‘hain’ diyerek yokluğa mahkûm etmenin dayanılmaz cazibesini taşıyor. Eski Türkiye dediğimiz siyaset, bütünüyle aslında ‘içimizdeki hainler’ söylemine dayanıyor. Tek parti ya da ‘baskı rejimleri’, elverişli kamuoyunu kurmak ve bunu tek elden yönetmekle mümkün oluyor. 1960’ta başlayan askerî vesayet, bunu defalarca uygulama imkânı elde etti. Daha doğrusu milyonların hayatını karartmayı becerdi. Tek partili ve darbelerle kesintiye uğrayan çok partili hayatta en önemli ve geçerli yönetme enstrümanı, topluma korku salmaktı. Eğer devlet bir kişi ve kesim için ‘hain’ damgası yapıştırdıysa onu yok etmeye ant içmiş demekti.
 </p>
 <p>
  Kurtuluş Savaşı sonrası Cumhuriyet’in ilan edilmesi sırasında var olan çoğulculuk evre evre ‘tek parti’ye dönüşürken ‘içimizdeki hain’ler söylemi diğerlerini tasfiye etmek için kullanıldı. Ve bunun hâlâ etkileri ve sancıları süren yıkıcı sonuçları oldu. Nadir Nadi’nin İzmir Suikastı sonrası Cumhuriyet’te bütün muhalifleri potansiyel suçlu ve hain ilan eden yazısı bir devrin özeti gibi. O günden beri çok güçlü dış düşmanlar ve içerideki işbirlikçileri hiç eksilmedi. Devlet gücünün rutin dışına çıkması ve hukuksuzluğa savrulmasının meşruiyetiydi ‘içerideki hain’ler. Kürtler, Aleviler, mütedeyyinler, solcular, gayrimüslimler… Ve en nihayetinde sekülerler, Kemalistler, cemaatler…
 </p>
 <p>
  AK Parti, 2002’de iktidara ‘kendi toplumuna düşman olmayan bir devlet anlayışı’ vaadiyle gelmişken şimdi bu efsunlu silahı çepeçevre kuşanmakla meşgul. Bir zamanlar ‘içimizdeki hain’ damgasını yiyen, artık herkesi ‘içimizdeki hain’ görüyor. Ne mutlu, herkesin ‘içimizdeki hain’de eşitlendiği yeni bir Türkiye’de yaşayana!
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/yeni-turkiyede-herkes-dusman_541160), [web.archive.org (arşiv bağlantısı)](http://web.archive.org/web/20150201052603/http://www.aksiyon.com.tr:80/kapak/yeni-turkiyede-herkes-dusman_541160)
