# Sadece Ak Partilililer!

*Muhsin Öztürk 2015.11.23*

<div class="pNewsDetailMainContent ctx_content" itemprop="articleBody">
 <p>
  Yakın zamana kadar Türkiye’nin ‘zencileri’ olduğunu iddia edenler, yalnız kendileri için yaşanabilir bir ülke inşa etmekle meşgul. Kamunun iş ilanları sadece onları ilgilendiriyor artık. Onlardan olmayan gazetecilik yapamaz hâlde. Seçimler bile onlar kazanmayacaksa yapılmayacak sanki!
 </p>
 <p>
  Biz bu ülkenin zencileriyiz.” cümlesi kim bilir kaç ülkede kaç kişi tarafından sarf ediliyor. Cümleye hayatiyet katan örnekler çoksa da en yakın bulgular Güney Afrika’ya dayanıyor. Öz yurdunda köle olarak yaşamak 90’lara kadar orada mümkün olabildi. Hikâyeyi öğrenmek zor değil, Güney Afrika’ya yolu düşenlerin Apartheid Müzesi’ne uğramaları oldukça zihin açıcı oluyor. Güney Afrika’da 1948-1994 arasında ırkçı bir yönetim vardı ve siyahlar ikinci sınıf insan muamelesi gördü. Sözleri, eylemleri, hayatları sert polisiye müdahalelerle bastırıldı. Nealson Mandela, Cape Town’dan görünür bir adada on yıllarını çürüttü. Apartheid Müzesi bu dönemin izlerini ve objelerini sergiliyor. Benzer müzeler Avrupa’da da var. Faşizmin bıraktığı ağır hasarların görülmesi ve hafızalarda yer etmesi için geleceğe dair bir tasarım. Bu yazıdaki tek fotoğraf da Johannesburg’daki Apartheid Müzesi’nden. Ayrımcılığın ve ırkçılığın gündelik hayattaki sıradan göstergelerinden biri. Bir belediye bankının üzerinde ‘Europeans Only’ yazıyor. ‘Sadece Avrupalılara, yani ‘Sadece beyazlara’…
 </p>
 <p>
  Türkiye’nin Malezya ya da İran’a benzetildiği günlerde sosyolog Nilüfer Göle “Aslında Güney Afrika’ya benziyoruz.” demişti. Beyaz-siyah analojisinin Türkiye’nin siyasi tarihinde bir karşılığı var. Beyaz Türklere savaş açan bir parti görüntüsü hâlâ puan kazandırıyor bu yüzden. Türkiye tarihi, belli bir imtiyazlı grubu gözeten resmî ideoloji uygulamalarıyla dolu. Hayata 1-0 önde başlayan topluluklar meselesi oldukça geniş bir yazı konusu. ‘Eski Türkiye’ denilen kavram bu jakobenizme dayanıyor. Bu yüzden Recep Tayyip Erdoğan kendini ülkenin siyahı olarak takdim ettiğinde bir anlamı vardı. Ayrımcılığa uğrayan ülkenin siyahları diye bir liste hazırlandığında dindarlar da o listede hatırı sayılır yer kaplıyordu. Ezilmişleri temsil ettiği iddiasıyla iktidara gelen AK Parti, herkes için demokrasi ve özgürlük vadederken; 2011 sonrası yeni yönelimiyle birlikte bunu sadece kendisi ve kendini destekleyen topluluk için ister hâle geldi. Artık hukuk da, özgürlükler de, demokrasi de, temel haklar da, ekonomik büyüme de sadece AK Parti’nin oy oranına tekabül eden topluluk için geçerli olmaya başladı. Ayrımcılığın reddiyle iktidarda büyüyen parti, görülmemiş bir ayrımcılık ve ötekileştirme inşası içine girdi. Ülke sathına oluk oluk ayırımcı söylem akıtılıyor artık.
 </p>
 <p>
  Bir zamanlar iktidara çok yakın büyük bir şirketin üst düzey çalışanı, iktidarla irtibatları olsa bile artık ‘ihaleler’e sokulmadıklarını söylüyor. İhale alamayanlar bir tarafa, devlet ihaleleriyle işleri olmayan şirketlere bile devlet ve parti baskısı olağanüstü düzeyde. Kayyım marifetiyle bazılarına el konuluyor. Bazılarının kapısında maliye müfettişleri bekliyor. Bazıları ‘pazar’a sokulmuyor. Bazıları iktidar medyası ve sözcüleri tarafından alenen tehdit ediliyor. Bazılarından mallarının ciddi bir kısmından feragat etmesi isteniyor. Eğer ‘partili’ değilseniz yok edilmeye hazır olmalısınız bugünlerde.
 </p>
 <p>
  Eğer ‘partili’ değilseniz devlet kademelerinde yükselme ihtimaliniz yok. Eğer sağlam bir ‘partili’ referansı yoksa kamuda işe girme neredeyse imkânsız. Özgür düşüncenin olmazsa olmaz kabul edildiği üniversiteler için de aynı şey geçerli. Muhalifler için bulunan ‘terörist’ yakıştırmasının fiilî sonucu, onları iş ve toplum hayatından tecrit etme girişimi oluyor. Memurlarla ilgili yeni kanun düzenlemesiyle AK Partili olmayanları kamudan uzaklaştırmanın yolu arandığı iddia ediliyor.
 </p>
 <p>
  Bir zamanlar ‘liberal’ ama şimdi AK Partili bir akademisyen, Facebook hesabından devamlı işe alım ilanları paylaşıyor. “Ne güzel! Ülkede yeni istihdam söz konusu.” denilebilir. Ama AK Partili değilseniz hiç heveslenmeyin. Partiden sağlam bir referansınız yoksa şansınız da yok. Bir iş başvurusu ya da terfi esnasında çocuğunun bir ara cemaate yakın bir kursa gitmiş olması, tamamen olumsuz sonuç çıkmasına yol açıyor. Gezi’ye ‘ağaç sevgisi’ diye bakanın durumu da çok farklı değil. Alevi iseniz yerinizden kıpırdamayın bile. Özel bir şirkette çalışan bir kişi sosyal medyada ‘parti’ye yönelik eleştirileri dile getirdiği an şirketin üst yönetiminden uyarı alıyor ve o mesajlar siliniyor. Çünkü binlerce çalışanı olan bir şirketin geleceği, çalışanlarının birinin yazacağı ‘muhalif’ bir cümleyle tehdit altına girebiliyor. Seçimlerde başka bir partiden aday olan, ‘geleceği olmayan bir ülke evladı’ olarak fişleniyor.
 </p>
 <p>
  Eğer AK Partili değilseniz Türkiye’de gazetecilik yapma imkânı da neredeyse kalmadı. Parti bülteni çıkartmıyorsanız hiç şansınız yok. Gazetecilik bir kenara, suçlu olabilmeniz için AK Partili olmayan gazeteci ve televizyoncu olmanız yeterli. Bu yüzden gün aşırı bir gazete ve TV yayın hayatına son veriyor ya da onlarca gazeteci sokağa atılıyor. Hapse atılanları ve hakkında soruşturma açılanları takip etmek bile özel çaba gerektiriyor.
 </p>
 <p>
  AK Partililere her şey serbest!
 </p>
 <p>
  Apartheid Müzesi’nde en çok zencilere yönelik polis şiddetini sergileyen fotoğraflar ve o günlerden kalan araçlar dikkat çekiyor. Sivil tepkiye karşı sınırsız polis şiddeti, Yeni Türkiye’nin değişmez manzarası. Polis, ötekileştirici bir siyasi dilin uzantısı olarak varlık gösteriyor. Dünün ‘Siyah Türkleri’, dünün ‘Beyaz Türkleri’nin aklına bile getiremedikleri ceberutluk ve ayrımcılıkla devlet idare ediyor. İlber Ortaylı ve Deniz Ülke Arıboğan, bu yapılanları ‘haydut’ kelimesiyle kavramlaştırmayı doğru buluyor. Yeni Türkiye’de hukuksuzluk suç ama söz konusu fiili AK Partililer işlerse değil. Hukuk sadece AK Partili olmayanlar için bağlayıcı. İster Saray kaynaklı isterse başka bir gerekçeyle olsun, AK Partili olmak ya da olmamak ayrımcılığın öznesini oluşturuyor.
 </p>
 <p>
  1 Kasım seçim ortamı sadece AK Parti’nin seçilebilmesi için şekillendi. Her şey tek bir parti içindi. TRT’ye de sadece onlar çıkabilirdi, özel televizyonlar sadece onlardan bahsedebilirdi. 7 Haziran’da başkalarının seçilme ihtimali ortaya çıktığında bu ‘muktedir’ nezdinde kabul görmedi. Seçim sadece AK Parti’nin kazanabildiği bir seçim olabilirdi! Öyle de oldu. 1 Kasım süreci seçmenin tek bir seçenek için zorlandığı, yönlendirildiği, korkutulduğu ve koşullandırıldığı bir seçimdi. İki yıl önce, 2013’te bürokraside ve sosyal hayatta fişlemelerle ilgili iddialar ortaya çıktığında AK Parti hükümetinden sert yalanlamalar ve açıklamalar gelmişti. Şimdi ise canlı yayınlar eşliğinde AK Partili olmayanlar ‘terörist’ ilan edilip mallarına el konuluyor. Yeminler ederek AK Partili olduğunuzu ispat edebilirseniz, AK Parti’nin kötü dediklerine söverseniz mallarınızı kurtarabiliyorsunuz. Bu ülkede yaşamanın ön şartı AK Parti’yi ve Erdoğan’ı sevmek. Aksi hâlde bu ülkeyi terk etmeniz isteniyor ve bekleniyor.
 </p>
 <p>
  Kutuplaştırıcı ve ayrıştırıcı siyasetin doğal sonucu ‘kazancı’ sadece kendisini destekleyenlerle paylaşmak ve başka bir kazanç kapısı bırakmamak oluyor demek ki. Sadece bir grup ve zümre için var olan devlet anlayışı Türkiye’de yeni değil fakat ‘biz zencileriz’ deyip kendileri dışında olan herkese ‘zenci’ muamelesi yapmak yeni.
 </p>
 <p>
  Bir süredir devletle işi olan çevrelerde başörtüsü artışı, ani dindarlaşma eğilimleri dikkat çekici! İlk defa başörtüsü dinî inanış icabının ötesinde ‘siyasi simge’ olarak görülüyor ve ona göre davranılıyor. ‘İşi’ olan başörtüsü takıyor. Muhalifler, iktidarı özdeşleştirdikleri için başörtüsüne  karşı tepkide de bir artış söz konusu. Hem başörtülü olup hem de AK Partili olmayan hatırı sayılır kalabalık sosyal hayatta bu ayrışmanın ortasında ne yapacağını bilemez durumda. Bir iktidar destekçisi olarak görülmekten usanan başörtülüler “Ben sizin başörtülü bacınız değilim!” diye haykırmak istediklerini söylüyorlar.
 </p>
 <p>
  2013’te çıkan bir haberde Apartheid sonrası Güney Afrika’da beyazların eşitsizlikten ve ayrımcılıktan şikâyet ettiği konu ediliyor. Mandela’nın ülkesinde haklı gerekçelerle çoğunluğa tanınan pozitif ayrımcılık uygulamasının zamanla beyazların mağdur olduğu bir sisteme dönüştüğü iddia ediliyor o haberde. Türkiye’deki durum ise daha ileri derecede. ‘Siyah Türkler’in kısa zamanda çok hızlı inşa ettiği ‘ayrımcılık müzesi’, gecekondu mahallesinde hızla yükselen gökdelen gibi duruyor!
 </p>
</div>


Kaynak: [www.aksiyon.com.tr](http://www.aksiyon.com.tr/toplum/sadece-ak-partilililer_553028), [web.archive.org (arşiv bağlantısı)](http://web.archive.org/web/20160106012945/http://www.aksiyon.com.tr/toplum/sadece-ak-partilililer_553028)
