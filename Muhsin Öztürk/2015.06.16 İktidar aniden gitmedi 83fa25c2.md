# İktidar aniden gitmedi

*Muhsin Öztürk 2015.06.16*

<div class="pNewsDetailMainContent ctx_content" itemprop="articleBody">
 <blockquote>
  <p>
   Aslında hiçbir iktidar aniden gitmiyor. Çok öncesinden işaretleri çıkıyor ve en beklenmedik anda en güçlü hâlde iken perde iniyor. AK Parti’nin trajedisi de bu. iyi tarafı, iktidarın ve yandaşların da göreceli bir özgürlük elde etmesi.
  </p>
 </blockquote>
 <p>
  Seçim sonuçlandığında partili ya da değil bütün muhalifler ‘oh çekti’. İktidar blokunun payına ise yüzde 40,7’lik oya rağmen hüsran ve hayal kırıklığı düştü. ‘Mesele seçim değil istiklal savaşı’ olunca bu kaçınılmazdı.
 </p>
 <p>
  Özgürleştiği hissiyle dolu olanlar sadece muhalifler değil. ‘Yeni Türkiye ve düşmanları’ söyleminin taşıyıcısı iktidar tarafındaki onlarca köşe yazarı bugünlerde ‘başarısızlığa giden yol’u yazmakla meşgul. Onların şimdi yazdıklarının çok azını daha önceden kaleme alanların birkaç yıldır ‘paralel, hain, çapulcu, casus’ ilan edildiği hesap edilirse bu hayli bir özgürleşme anlamına geliyor. 7 Haziran sonuçları muhalifler kadar iktidarı da özgür kıldı şüphesiz. En çok korkanlar artık hiç korkmadan yazabiliyor!
 </p>
 <p>
  AK Parti için iktidarı kaybetmek her şeyi kaybetmek gibi bir şey. Bir şekilde iktidarda olmak zorunda. Konda Genel Müdürü Bekir Ağırdır, ‘iktidardan uzak kalmaya bir dakika dahi tahammülü olmayan bir iktidar’ olarak niteledi AK Parti’yi. Her şey sürekli iktidarda kalma planına göre dizayn edildiği için, ‘Anayasa rafta denilebildi, yasalara ve mahkeme kararlarına uyulmadı, teamüller kalktı. İktidar olmanın ötesinde ‘işgal’ hâli söz konusuydu yer yer; şimdi buralardan çekilmenin maliyeti en güçlü çıkan ama iktidar olamayan bir partinin maliyeti gibi olmayacaktır.
 </p>
 <p>
  Fehmi Koru bile “Saray’ı terk etmeli” dedi Erdoğan için. Sırf parlamento üstünlüğü sayesinde çıkartılan yasalar var, sırf ‘iktidar benim, istediğimi yaparım’ diye yapılmış işler var. Sağda solda korkudan sinmiş insanlar hepsi bir ‘ses’e dönüştüğünde AK Parti için tahammül eşiği çoktan aşılmış olacak.
 </p>
 <p>
  Peki, AK Parti muhasebesini yapar, 2011 öncesi normallerine döner mi? İhsan Dağı gibi siyaset bilimciler bunun pek de mümkün olmadığını hatırlatıyor. Çünkü AK Parti bu dönüşümü zorlayacak özgür sivil toplum ve entelektüeller grubundan yoksun. İlişki kurduğu İslami kesimler kendisine ‘tâbi’ (Gülen ve Yeni Asya grubu hariç), eşit mesafeden söylenecek bir söz çıkamaz artık. İktidar içi sürtüşmeler dışında partiyi dönüştürecek bir iç sivil dinamizmden söz etmek pek mümkün değil. AK Parti dönüşmeyi başaramaz ise ‘eski hâl’in devam ettirilmesi de zor. CHP’nin ‘tek parti’ yükü gibi, AK Parti’nin de artık üzerinde ağır bir ‘ustalık dönemi’ yükü var. Özellikle de 2013 sonrası…
 </p>
 <p>
  İktidar aniden gitmedi. Uludere’de 34 can katledildiğinde, o fakir madenciye tekme atıldığında, her itiraz edene ‘paralel’ dendiğinde, her muhalife bir kulp takıldığında kayboldu siyaset. Yolsuzluk ve hukuksuzluğa karşı en küçük muhalif tavır, ‘darbe var’ diye savuşturulduğunda, ‘evde tutmakta zorlandığım yüzde 50’ dendiğinde, yalanlar Kaf Dağı’nı aştığında iktidar siyaseti bitmişti zaten. TRT iktidara 500 dakika, muhalefete 10 dakika verdiğinde de. AK Parti’yi iktidar yapan siyaset ve söylem yok oldu ilk önce.
 </p>
 <p>
  İktidarını korumak isteyen eski elitler ne yaptıysa AK Parti elitleri de mislini yaptı. “Her bir taraf iç ve dış düşmanlarla çevrili. Koşun ağalar!” söylemi son iki seçimde tuttu ama 7 Haziran’da film koptu.
 </p>
 <p>
  <strong>
   Erdoğan’a destek de yüzde 41
  </strong>
 </p>
 <p>
  7 Haziran Erdoğan ve onun başkanlığı referandumuna dönüştürüldü bizzat Cumhurbaşkanı tarafından. Seçim sonrasında, ‘temel atma mitingleri yanlış oldu’ dense de o sırada parti içinden bir ses yükselmedi. Çıkan ‘referandum’ sonucuna göre artık Erdoğan için yüzde 52 değil, yüzde 41’lik bir desteğe sahip denilebilir pekâlâ. Milliyet yazarı Mehmet Tezkan’ın hatırlattığı gibi ‘Ben milletten tarafım’ diyerek meydanlarda sergilediği tavır sonrasında sadece milletin yüzde 41’lik kesimine taraf olduğu da ortaya çıktı.
 </p>
 <p>
  Seçim sonrası borsada iktidara yakın şirketler dip, muhalif bilinen şirketler ise zirve yaptı. Ağır propaganda ve devlet baskısı ile geniş kesimler susturuldu, öngörü ayarlarıyla oynandı. İktidara yakın kadın yazarın küçümseme maksadıyla sarf ettiği ifadede olduğu gibi, ‘yüzde 1’ler bir araya geldi’ ve görünüm değişti. Hâlâ da ‘kibir’ varsa bile onun iktidarı yok artık. Bu da çok seslilik demek. İş dünyası ilk defa açık ve net siyasi önermelerde bulunuyor ve henüz ‘hain’ ilan edilmiş değiller.
 </p>
 <p>
  Ne mutlu ki Aksiyon okurları AK Parti’nin niye ‘kaybettiğini’ kaybettikten sonra okumuyorlar. Hukuksuzluk ve zorbalığın araçları ellerinden kayıvermiş kişiler için iktidarı kaybetmek daha büyük anlamlar ifade ediyor olmalı. Bu seçim, her muktedirin hele halkın oyu ile bunu elde etmiş olanın bir gün iktidarını kaybedebileceğini ve ona göre hareket etme gerekliliğini hatırlattı herkese.
 </p>
 <p>
  <strong>
   CHP memnun
  </strong>
 </p>
 <p>
  CHP 2009 öncesinin CHP’si değildi. Bugüne kadar sancılı ve dual (ulusalcı-sosyal demokrat) bir yapı içinde evrildi. Hem Meclis’te hem kamuda başörtüsü serbestiyeti, değişen CHP sayesinde sorunsuz biçimde halledildi. Kürt meselesinde sivil çözümlere açık bir partiye dönüştü CHP. Bu yönü AK Parti için avantaj olmasına rağmen iktidar partisi, değişimin parti içinde doğurduğu sıkıntıları büyütmekle meşgul oldu.
 </p>
 <p>
  Ulusalcı bir partiden büyük ölçüde sosyal demokrat bir partiye evrilen CHP, 2015 seçimlerinde oyunu muhafaza edebildi. AK Parti’nin iktidarı kaybetmesinde en önemli rolü üstlendi. Artık iktidar oyunlarının bir parçası!
 </p>
 <p>
  Muhalefet içinde her kesimle diyalog kurabilen bir organizasyon ve iklim üretebilmiş olması HDP’nin çözümden dolayı AK Parti’ye mahkûm bir parti görünümünden hızla sıyrılmasına yardımcı oldu. HDP’nin barajı aşmasında CHP’den giden oylar ve bunun CHP’de çok mesele edilmemesi de buna dâhil. Kemal Kılıçdaroğlu’nun bütün söylemi AK Parti iktidarının geriletilmesiydi, Hasan Bülent Kahraman’a göre de ‘maksada ulaşıldı.’ Ön seçim uygulaması parti içi muhalefeti dengede tutuyor. Yine de AK Parti’de olduğu gibi CHP’de de ilerleyen günlerde ‘kongre’ sesleri yükselebilir. Öte taraftan, askerî vesayetin bitmiş olmasının CHP için özgürleştirici bir alan açtığı da bir vakıa.
 </p>
 <p>
  MHP için 2-3 yıl, belki daha da öncesinden kurulan cümleler aynen kurulabilir. Adresi, söylemi ve kitlesi üç aşağı beş yukarı aynı. Seçimin başarılı ikinci partisi, muhafazakâr seçmenin ikinci adresi. AK Parti’den aldığı seçmeni kaybetmeyip korudu; ancak ilelebet koruyabilme garantisi yok. AK Parti’nin ‘devletçilik’ yıllarında oylarını artırması ayrıca ilginç. Madem devletçilik iyi, gerçeği burada denmiş olabilir. Ayrıca AK Parti’den önemli ekonomistleri bünyesine kattı. Sağlıklı bir iktidar değişiminde oynayacağı rol MHP’nin hemen önünde duran bir şans topu.
 </p>
 <p>
  <strong>
   Doğunun ve batının HDP’si
  </strong>
 </p>
 <p>
  HDP’nin kendisi de siyaseti de ve bunun için seçtiği lider de seçimin en başarılı stratejilerinden biri olarak tarihe geçti. Erdoğan’ın ‘çözüm süreci’ üzerinden kendilerine biçtiği rolün dışına çıkmaları –ki öyle bir rol biçildiği algısı var- Erdoğan’ı daha da hırçınlaştırdı ve bu HDP’ye oy olarak döndü. Bilhassa AKP’deki dindar Kürt oyları yeni adresine taşıdı. 7 Haziran seçiminin tek parlayan lideri Demirtaş, bu ortada.
 </p>
 <p>
  HDP Türkiye’nin en homojen seçmenine sahipken şimdi Türkiye’nin en heterojen seçmen kitlesiyle Meclis’te. Bu, siyasetini Diyarbakır’ın batısına taşıyacak doğal bir zemin olarak duruyor. Diyarbakır’dan aldığından çok daha fazlasını İstanbul’dan aldı. Artık doğuya da batıya da aynı anda kulak vermek durumunda. İlk defa Kürt siyasetinin bu kadar güçlü olması sivil silahsız bir çözüm için ‘silahlı cephe’ye verilmiş en büyük cevap.
 </p>
 <p>
  Sandık bir iktidarı yok etti ama hazır bir iktidar da üretmedi. Eğer özgürlükler temelli uyumlu bir koalisyon ortaya çıkmaz, AK Parti kendini yenileyemez, seçimden önceki söylem ve siyasetini devam ettirirse; partideki dağılmaya paralel olarak merkez sağda muhafazakâr kitleyi kapsayan yeni oluşumların ortaya çıkması kuvvetle muhtemel.
 </p>
</div>


Kaynak: [www.aksiyon.com.tr](http://www.aksiyon.com.tr/secim/iktidar-aniden-gitmedi_551281), [web.archive.org (arşiv bağlantısı)](http://web.archive.org/web/20151223190047/http://www.aksiyon.com.tr/secim/iktidar-aniden-gitmedi_551281)
