# Ak Partili yöneticiler kötü gidişin farkında

*Muhsin Öztürk 2016.02.08*

<div class="pNewsDetailMainContent ctx_content" itemprop="articleBody">
 <p>
  O da şartların zorlamasıyla olayları nehrin kenarında izleyenlerden. Durduğu nokta, siyasetin gelişini ve gidişini geniş pencereden gözetleyebileceği bir yer. Haluk Özdalga, Türkiye’nin bugün Cumhuriyet tarihinin en ağır krizini yaşadığını düşünüyor. Özgürlüklere uzak olmadığımızı da!
 </p>
 <p>
  70’lerden bu yana sol siyasetin içinde ve en kritik zamanlarda ‘sağ’da siyaset yapmış birinin sahip olabileceği geniş bir perspektife sahip. Ankara’da esen rüzgârları onun nazarından da izlemekte yarar var. Üstelik hukuk devleti, demokrasi ve özgürlükçülük konularında ısrarlı nadir siyaset ve düşünce adamlarından biri. 2007’de AK Parti’yle yolu kesişen, 2013’te de yolları ayrılan bir isim Haluk Özdalga. Demokratik tutumu nedeniyle risk alabiliyor. Aktif siyasetin dışında olmasına rağmen siyasete ilgisini kesmiş değil. Kürt meselesi, Suriye ve AK Parti içindeki gelişmeler yakın ilgi alanında. Türkiye’de gelinen vahim durumun iktidar kadar muhalefetin de sorumluluğu dâhilinde olduğunu düşünüyor.
 </p>
 <p>
  <strong>
   -Siyaseti izlemeyi ve yazmayı bırakmadınız. Ümitli olmak gerekiyor değil mi gelecekle ilgili?
  </strong>
  <br/>
  Tabii, umut kalmayınca hayat da bitiyor.
 </p>
 <p>
  <strong>
   -Sizi umutlu kılan şey nedir?
  </strong>
  <br/>
  Türkiye’nin muazzam potansiyeli ve birikimine olan inancım. Ayrıca Türkiye’nin hiç küçümsenemeyecek bir demokratik birikimi var. Sosyo-ekonomik açıdan gelişmiş bir ülke. Diğer Ortadoğu ülkelerinden farklı. Türkiye bu zor günleri aşarsa -ki aşacağına inanıyorum- önü açık diye düşünüyorum.
 </p>
 <p>
  <strong>
   -Bugünkü durumu eskiye göre nasıl değerlendiriyorsunuz?
  </strong>
  <br/>
  AKP iktidarının akıl almaz ölçüdeki yanlış politikaları nedeniyle Türkiye bugün hem içeride hem dışarıda Cumhuriyet tarihinin en büyük krizini yaşıyor ve parçalanmaya doğru gidiyor. Darbe ve askerî yönetim dönemlerinden çok daha ağır şartlardan söz ediyoruz. Ama bunu aşacak, önü açılacak. Göreceğiz... Kürt sorunu var ve yönetilemiyor. Kürt sorununu tankla ve topla çözmek mümkün değil. Ancak demokratik reformlar yaparak çözülebilir. Tam tersi istikamette ilerliyor, iç savaşa sürükleniyor.
 </p>
 <p>
  <strong>
   -90’lardan daha mı kötü?
  </strong>
  <br/>
  Bu kadar değildi. Çözüm süreci sırasında da bunu defalarca söyledim. Türkiye’nin yapması gereken reformlar vardı ama yapmadı. PKK silah bıraksın ya da bırakmasın, bizim bu demokratik reformları uygulamaya sokmamız gerekiyordu. Dil, yerel yönetimler ve hukuk reformunun yapılması gerekiyordu. Anayasa ve yasaların toplum içindeki bütün farklılıkları tanıyacak bir biçimde elden geçirilmesi gerekiyordu. Bunlar yapılmadı. Buna mukabil AKP iktidarı yanlış bir şekilde PKK’yı ve Öcalan’ı muhatap kabul etti. Kürt sorunu, Öcalan üzerinden değil, Türkiye’de yaşayan Kürtlere dönük demokratik reformlar üzerinden çözülebilir. Öcalan’ın ve PKK’nın muhatap alınması onları son derece güçlendirdi. Türkiye’deki Kürtler artan bir şekilde PKK’yı işin doğal lideri olarak görmeye başladı. O süreç içinde PKK, toplumsal ve askerî açıdan tarihinin en güçlü noktasına geldi. Çözüm sürecine paralel olarak Suriye’de bir iç savaş başladı ve AKP iktidarı orada da akıl almaz yanlışlar yaptı. Bu hataları tek tek saymaya başlarsak sonunu bulmamız zor olur.
 </p>
 <p>
  <strong>
   -Peki, temel hata neydi?
  </strong>
  <br/>
  Temel hata, Türkiye’nin bir komşu ülkede askerî yoldan rejim değişikliği projesine angaje olmasıydı. Bu, uluslararası hukuka uygunluğu bir tarafa, stratejik açıdan son derece yanlış bir politikaydı.
 </p>
 <p>
  <strong>
   -Başarı şansı yoktu yani!
  </strong>
  <br/>
  Evet. Ki bu, Türkiye’nin hiç tecrübesi olmadığı bir konu. Başka bir ülkeye karşı bugüne kadar rejim değişikliği politikası olmamış. Bunun iki önkoşulu vardır. Birincisi; değiştirmek istediğiniz o rejim karşısında muhalefeti toplayabilmiş güçlü bir liderliğin, bir muhalefetin olması gerekir ki Suriye’de bu yoktu. İkincisi, Suriye gibi bir ülkede rejim değişikliği yapmaya kalktığınız zaman konuyla ilgili başlıca uluslararası güçler arasında asgari ölçüde bir fikir birliği olması lazım. O da yok. Bu temel yanlışı görmeden, Suriye politikasını sağlam bir şekilde eleştirmek zordur. Zamanında bu proje başarıya ulaşmaz ve ‘Ortaya çıkacak kaos ortamından muhalefeti radikal cihatçı Selefîler ele geçirir’ diye yazmıştım. Daha IŞİD kurulmadan çok önce. 5 yıl dolmak üzere ve bugün hâlâ savaşın sonu görünmüyor. Çünkü hâlâ muhalefetin lideri yok, uluslararası güçler arasında mutabakat yok.
 </p>
 <p>
  <strong>
   -Sizin gibi düşünenler de varken AK Parti buna nasıl ikna oldu?
  </strong>
  <br/>
  AKP içinde bunun gibi önemli stratejik konularda karar vericilerin analiz ve doğru karar alma kapasitesi düşük. Mesela Suriye’yi yeterince tanımıyorlar.
 </p>
 <p>
  <strong>
   -Alanın gerçekliğine vâkıf değiller ama çok hevesliler. Peki, motivasyonun kaynağı neydi?
  </strong>
  <br/>
  Rejim değişecek, Müslüman Kardeşler’in Suriye kolu iktidara gelecek veya iktidarın büyük ortaklarından biri olacaktı. Hâlbuki Suriye’deki Müslüman Kardeşler, Mısır’daki Müslüman Kardeşler’in teşkilat ve tarihsel olarak bir kolu olmakla beraber, Mısır’dakinden farklıdır. 2011’de savaşın başladığı dönemde Suriye Müslüman Kardeşleri’nin Suriye’yle hemen hiçbir bağlantısı yoktu. Hepsi başka ülkelerde yaşıyordu. Hama’da biliyorsunuz baba Esed çok vahşi ve kanlı bir şekilde bunları bastırmış ve tasfiye etmişti. Mısır’da olduğu gibi 10 günde Esed gidecek zannettiler. Mısır’da millî bir ordu vardır. Suriye’de bir kliğin, bir mezhebin denetiminde Esed’e bağlı bir ordu ve güvenlik güçleri var. Suriye’de iktidar mücadelesi, Osmanlı’dan bu yana hep mezhep temelinde oldu. Ayrıca Türkiye Suriye’de Suudi Arabistan ve Katar’la kol kola girdi. Hâlbuki Suudların Suriye’de önce İran’ın kanatlarını kırpmak, sonra Vahhabiliğe uygun bir rejim kurmak gibi bambaşka motivasyonları vardı. Vahhabi İslam yorumu ise bizimkine taban tabana zıttır. Osmanlı’nın son 125 yılı hem ideolojik hem siyasi olarak Vahhabi İslam’ı ile mücadeleyle geçmiştir. Suudların Mısır’da Sisi darbesine destek vermesinin önemli nedeni de Arap ülkelerinde Vahhabilik dışında başka İslami ideolojilerin ve demokratik rejimlerin yerleşmesine karşı olması. Yani Türkiye vahim bir yanılgıyla Suriye’de rejim değişikliği projesini benimsedi ve ardından Suudiler gibi kendine yanlış yol arkadaşı seçti.
 </p>
 <p>
  <strong>
   -Peki, bizim Kürt meselesini nasıl etkiledi Suriye’deki savaş ve oradaki pozisyon?
  </strong>
  <br/>
  AKP iktidarı Suriye’deki Kürtlerle ilgili de yanlış bir yol izledi. Suriye’de 2 milyon civarında Kürt var. AKP iktidarı, Suriye Kürtlerine (Salih Müslim ve diğerlerine) sürekli, “Orada Esed rejimini devirme savaşı veriliyor, ben cihatçı Selefîleri destekliyorum, sen de gel bu savaşa onların yanında katıl.” diye baskı yaptı. AKP iktidarının Suriye’yle ilgili pek çok dezenformasyonu var. “Kürtler Esed ile ittifak yapıyor” bunlardan biri. Hayır, öyle değil. Gerektiğinde şununla, gerektiğinle bununla ittifak yaptılar ama tamamen kendi çıkarları, kendi bağımsız politikaları doğrultusunda hareket ettiler. Esed, 2012 ortasında Kürtlerin yaşadığı Kuzey Suriye’den güçlerini çekti. Muhalefetin ağır saldırısı altındaydı, zor durumdaydı ve kendi güçlerini belli bir alana yoğunlaştırması gerekiyordu. Ama diğer taraftan da Türkiye’nin başına dert sarmak istiyordu. Suriye Kürtleri Ankara’dan gelen talimatları dinlemeyince AKP onları düşman ilan etti. “Sen cihatçı Selefîlerin Esed’e karşı savaşına katılmıyorsun, öyleyse düşmansın.” dedi. Böylece AKP, Esed’in arzu ettiği gibi hareket etmiş ve onun tuzağına düşmüş oldu. Salih Müslim defalarca “Peki savaş bittiğinde bize ne garanti veriyorsunuz?” diye sordu. Hiç. Türkiye’nin Suriye’deki Kürtlerin haklarını teslim etmesi ve bir müttefik olarak yanına alması gerekiyordu. Ama karşısına aldı. Sen Suriye’deki, Rojava’daki Kürtleri düşman ilan ederek onlara karşı mücadele verirsen, içerideki Kürt meselesini çözemezsin.
 </p>
 <p>
  <img alt="" src="http://web.archive.org/web/20160217010754im_/http://medyakitapzamani.zaman.com.tr//aksiyon/2016/02/09/575103.jpg "/>
 </p>
 <p>
  <strong>
   -Türkiye, Suriye’deki Kürtleri karşısına alırken içeridekileri de mi karşısına almış oldu?
  </strong>
  <br/>
  Tabii. Kobani’den sonra Telabyad geçen sene haziranda Kürtlerin eline geçti, Amerika’nın açık desteğiyle. Orada AKP iktidarı Kürt karşıtı bir politika izledi. Haziran seçimlerinden sonra Türkiye’de birdenbire tekrar iç savaş başladı. Niçin böyle oldu? Kısa süre önce Cumhuriyet’te Hatip Dicle’yle bir mülakat çıktı. Muhabir Dicle’ye bu soruyu soruyor. Dicle, önemli ve tecrübeli bir Kürt siyasetçisi. “Yeniden çatışmanın başlamasının birinci sebebi Rojava’dır.” diyor. İkincisi de başkanlık kavgası. Sen Kuzey Suriye’de Kürtleri hasım gören politikaya angaje olursan, içeride barışı sağlaman zordur.
 </p>
 <p>
  <strong>
   -Çözüm sürecinin demokratik reformlar üzerine kurulması gerektiğini söylüyorsunuz. Peki, AK Parti bunu hiç denemedi mi?
  </strong>
  <br/>
  Denemedi. AKP, Öcalan ve PKK’yla pazarlık üzerinden gitti. Demokratik reformlar gerekirdi. Ama PKK ile görüşülmesi gereken konular da vardı. “Kardeşim ben Türkiye’yi demokratik bir ülke hâline getiriyorum, siz de dağdan inin!” demeliydi. Örgüt nasıl dağdan inecek, topluma tekrar nasıl kazandırılacaklar, bunları konuşması gerekiyordu PKK’yla. PKK’nın şiddet eylemlerine başvurması ya da başvurmaması, Türkiye’nin demokratikleşmesinde belirleyici bir faktör olmamalıydı. Ancak Türkiye Kürt sorununu çözme imkânını giderek kaybediyor. Hatip Dicle, “Ne olur buna bahar aylarına kadar bir çözüm bulun, yoksa Türkiye çok kötü şeyler yaşayacak.” diyor. Bu sese kulak verilmeli.
 </p>
 <p>
  <strong>
   -Türkiye’de reformlar AB perspektifiyle yapıldı daha çok. Ama sonra orada da işler yolunda gitmedi.
  </strong>
  <br/>
  Reformlarla birlikte Avrupa Birliği üyeliği yolunun açılması gerekiyordu. Eğer Türkiye’nin AB’ye makul bir sürede üye olacağını gösterirseniz, Kürtlerin Türkiye’den ayrılmak isteyeceğini tasavvur edemem. Türkiye’deki demokratikleşmeyi sağlayacaksınız ve bu ülkenin AB üyesi olacağını gerçekçi bir biçimde topluma göstereceksiniz. Bunların hiçbirini yapmadılar. Aksine AB’ye sırt çevirdiler. Hukuk güvenliğini ortadan kaldıran, medyaya korkunç baskılar yapan, düşünce özgürlüğünü ayaklar altına alan bir Türkiye’nin AB’ye üye olması mümkün değil. Avrupa’da güçlü bir şekilde Türkiye’nin üyeliğinden yana olanların da artık söyleyecek sözü kalmadı. Avrupa’daki Türkiye karşıtları “Türkiye demokratik bir ülke olamaz.” der hep. Şimdi, “Bizim dediğimiz çıktı.” diye seviniyorlar. AKP, Avrupa’da Türkiye karşıtlarının elinin güçlenmesine hizmet ediyor.
 </p>
 <p>
  <strong>
   -“Ortadoğu’da ülkeler ancak diktatörlükle yönetilir.” diyor bazı tarihçiler. Ne dersiniz?
  </strong>
  <br/>
  Etnik ayrılıkların ve mezhep ayrılıklarının olduğu hiçbir ülkeyi askerî güç yoluyla bir arada tutamazsınız. Diktatörlükle de tutamazsınız. İşte Sovyetler Birliği, Yugoslavya, Irak... Gönüllü beraberlik dışında bir yolu yok bunun.
 </p>
 <p>
  <strong>
   -İsterseniz sıcak gündemle ilgili konuşalım biraz. Cumhurbaşkanı Erdoğan başkanlığı aslında AK Parti’yi kontrolünde tutmak için mi istiyor?
  </strong>
  <br/>
  Şu anda Cumhurbaşkanı Erdoğan çok rahat bir şekilde AKP’yi kontrol ediyor. Bir sıkıntı yok. Erdoğan mevcut liderler arasında particiliği en iyi bilen siyasetçi. Kısa ve orta vadede şu anda sahip olduğum iktidara dönük en büyük risk nereden geliyor, diye baktığı zaman, sanıyorum şunu görüyor: Muhalefet partilerinden gelmiyor. Bu CHP’den, bu MHP’den bir şey olmaz. Perişan, yerlerde sürünüyorlar. Gelecekle ilgili en büyük risk AKP’den gelebilir. Birileri ya da bir grup, hızlı bir şekilde AKP’de kontrolü eline geçirirse, Erdoğan zor durumda kalabilir. Yapacak çok bir şeyi de kalmaz. Şu anda Erdoğan, AKP üzerindeki kontrolünü aracılar vasıtasıyla götürüyor. Çünkü kendisinin üye olması, partiye gitmesi ve parti çalışmalarına katılması mümkün değil. “Başkanlık sistemi olmasa da partili cumhurbaşkanı sorunu çözer.” diyor Erdoğan, o nedenle.
 </p>
 <p>
  <strong>
   -Yani partiye üye olsa bütün sorun çözülecek öyle mi?
  </strong>
  <br/>
  İlla genel başkan olması gerekmiyor. Üye olması hâlinde partiye gider oturur, çalışır, çalışmalara katılır. O zaman bir başka kişinin veya grubun partiyi kontrol etmesi neredeyse imkânsız hâle gelir.
 </p>
 <p>
  <strong>
   -Partiye üye olsa bütün bu hengame bitecek demek ki, yardımcı olmak lazım değil mi!
  </strong>
  <br/>
  (Gülüyor) Onu bilemem ama tablo çok açık. Zaten önümüzdeki aylarda bunu göreceğiz. Meclis’e getirecekler anayasa değişikliğini, partilerle görüşecekler, başkanlık sistemini getirelim, olmadı partili cumhurbaşkanlığına izin veren bir değişiklik yapalım, diyecekler. Partilerden birini ikna edip fikir birliği sağlamaya çalışacaklar. Bu zor gözüküyor. Sağlanmasa dahi benim tahminim yine de getirecekler Meclis’e. AKP’nin referanduma götürmek için 14 oya ihtiyacı var. Biliyorsunuz anayasa oylamaları gizli olur. Muhalefetin içinde bulunduğu perişan durumu da dikkate alarak getirecekler ve CHP’den, MHP’den, HDP’den 14 eksiği telafi etme imkânı arayacaklardır.
 </p>
 <p>
  <strong>
   -Sizce muhalefetteki bazı milletvekillerini ikna etme turları başlamış mıdır?
  </strong>
  <br/>
  Eminim ve bu turların yoğunlaşacağını zannediyorum. Tabii ki bu turlar çok açık seçik olmayacak. Tahmin ediyorum bunu getirecekler ve bir deneme yapacaklar. 330’u bulabilirler. Yarı yarıya bir şans var diyebiliriz.
 </p>
 <p>
  <strong>
   -Bulamadılar diyelim...
  </strong>
  <br/>
  Bulamadıkları takdirde, bu Meclis bu işi yapamıyor, işin sahibi millettir, işin sahibine soralım diyebilirler. Yani erken seçim. Bu da yaz başında olur ve yazın da kampanya.
 </p>
 <p>
  <strong>
   -“Tamam, sen başkanlığı istiyorsun da iki defa seçim yaptık toplum olarak maliyeti var, belirsizlik oluşturma potansiyeli var.” diye bir tepki olmaz mı?
  </strong>
  <br/>
  “Millete ne maliyeti olacak, bir zaman kaybı da söz konusu değil. Meclis zaten tatile giriyor yaz döneminde. Yazın kampanya, eylülde seçim, ekimde yine normal zamanında açılacak Meclis.” diyebilirler. Siz kabul etmediniz, millete soralım diyebilirler. Yaz aylarında erken seçime gidebilmek için iki önemli şart var. Birincisi o zamana kadar Türkiye’nin seçim yapılmasını engelleyecek ölçüde içeride ve dışarıda bir savaşa sürüklenmemiş olması. İkincisi de anketlerin AKP’nin güçlü bir şekilde geleceğine, HDP ya da MHP’nin, birinin ya da ikisinin barajın altında kalabileceğine işaret etmesi. Şu anda CHP tarihinin en kötü dönemini yaşıyor. MHP zaten perişan vaziyette. HDP’nin kendisine özgü ciddi sorunları var. AKP yaz sonunda seçim olursa 330’u yakalayabilir, hatta 400’e doğru gidebilir. Erken seçimin önünü kesmenin yolu, hızlı bir şekilde Kılıçdaroğlu ve Bahçeli’nin koltuklarını terk etmesi, bu iki partinin bahar aylarında yeni yönetimlere kavuşması ve yükselişe geçmesi olur.
 </p>
 <p>
  <strong>
   -Bu durumda, ortada açık bir mücadele olduğu için soruyorum, MHP’ye Meral Akşener gibi birinin gelmesi hâlinde erken seçim planı yatar mı?
  </strong>
  <br/>
  Elbette. 7 Haziran veya 1 Kasım’da eğer MHP farklı bir kadroyla, farklı bir yönetimle seçime gitseydi en az yüzde 25’i yakalardı. Ortam çok müsaitti. Bugüne bakarsak, ülkücü irade 500’ü aşkın imza getirdi. Partide yenileşmenin yolu açılsın istiyor. Eğer Sayın Bahçeli ve partinin yöneticileri ülkücü iradenin bu talebine kulak verirse, MHP oy patlaması yapabilir.
 </p>
 <p>
  <img alt="" src="http://web.archive.org/web/20160217010754im_/http://medyakitapzamani.zaman.com.tr//aksiyon/2016/02/09/575104.jpg "/>
 </p>
 <p>
  <strong>
   -O zaman sözgelimi Akşener’in MHP’nin başına geçmesini Bahçeli’den ziyade Erdoğan istemiyordur da denilebilir herhâlde.
  </strong>
  <br/>
  Ben de öyle tahmin ediyorum. Erdoğan’ın hoşuna gidecek ve onu memnun edecek bir gelişme olmaz. Eminim ki Erdoğan’ın birinci tercihi Bahçeli’nin orada oturmaya devam etmesi. Kılıçdaroğlu’nun da tabii.
 </p>
 <p>
  <strong>
   -“400’ü verin, bu iş huzur içinde çözülsün.” demişti Erdoğan. O günden beri yaşananlar ortada. Ne dersiniz, sürpriz mi bu?
  </strong>
  <br/>
  Erdoğan başkanlık sistemi istiyor ve bunu açık açık söylüyor. Bence bunda yadırganacak bir şey yok. Bir de muhalefet tarafından bakmak lazım. 400’e giden yolu açan bence muhalefet olacak. Öyle bir dönemden geçiyoruz ki muhalefet partilerinin oy patlaması yapması lazım ama partilerin oyu düşüyor. Siyaset yapma konusunda son derece zayıf, paramparça bir muhalefet var. Gayet tabii Erdoğan bundan yararlanmak isteyebilir.
 </p>
 <p>
  <strong>
   -Muhalefetin görülebileceği TV kalmadı neredeyse. Bütün medya bir partinin ve kişinin seçimleri kazanması için devrede. Tek parti dönemlerindeki gibi ‘baskı’ altında seçim yapılıyor. Muhalefete çok küçük bir oyun alanı bırakılıyor aslında değil mi?
  </strong>
  <br/>
  Söylediklerinizin hepsi doğru. Türkiye’de bugün baskı rejimi var. Hukuk devleti ve ifade hürriyeti rafa kaldırılmış durumda. Yargı siyasi iktidarın denetimi altında. Fakat baskı rejimleri iki ucu keskin bıçak gibidir. Bir ucuyla iktidarın lehine yontar, diğer taraftan da tepkiyi ve muhalefeti güçlendirir. Biz kısa aralıklarla iki seçim yaşadık. Birinde AKP uçurumun kenarına geldi, gidiyordu, sonra oy patlaması yaşandı. 1 Kasım’da yaptığı oy patlamasının en önemli nedeni baskı rejimi değil. AKP’yi 41’e indirmişsin, onu 35’e de indirebilirdin. Muhalefetin perişanlığı ve yaptığı hatalardan dolayı bu oy patlaması oldu. 7 Haziran’da da baskı rejimi vardı.
 </p>
 <p>
  <strong>
   -Peki, baskı rejiminde seçim nasıl olabilir?
  </strong>
  <br/>
  Bu işler siyah ve beyaz değil. Bugün mesela merkez sağda güçlü, halkla diyalog kurabilen, siyaseti bilen güçlü bir lider ve parti olsa oy patlaması olmaz mı? O yok.
 </p>
 <p>
  <strong>
   -2011 öncesindeki AK Parti ile şimdiki arasında inanılmaz fark var. Bu değişim öngörülebilir bir değişim miydi sizce?
  </strong>
  <br/>
  Değildi. İnsanlar rasyonel olarak sahip oldukları verilere göre analiz yapar. O zaman böyle veriler yoktu. Kimileri “Biz öngördük, ama siz gittiniz AKP’ye yardım ettiniz.” diyor. Ben bu eleştirileri ciddiye almıyorum. Siyaset açık ve ortada görülen veriler üzerinden analiz yapılarak anlaşılabilir. Peki, ben öngöremedim ve hata yaptım. Siz öngördünüz de ne yaptınız? Siz Türkiye’de darbelere çanak tuttunuz. Abdullah Gül’ü cumhurbaşkanı seçtirmemek için gittiniz Anayasa Mahkemesi’nden rezil 367 kararları çıkarttınız. Ya da Kürt sorununu çözmek için, başörtüsüyle üniversiteye gitmek isteyen genç kızlarımızın önünü açmak için ne yaptınız? Erdoğan ve AKP’nin bir zaman sonra farklı siyaset izleyeceğini öngörebilmiş olabilirsiniz ama bu yeterli değil ki. Sizin yaptıklarınız bin kat daha büyük hata. Kuvvetli analiz yaptıkları ve sağlam bir siyasete sahip oldukları için değil, önyargılı hareket ettikleri için bunları söylüyorlar.
 </p>
 <p>
  <strong>
   -Geriye baktığınızda ne görüyorsunuz. Muktedir olan bir partinin doğal değişimi miydi bu yoksa gizli bir ajanda mı vardı?
  </strong>
  <br/>
  İstanbul İl Başkanı’nın ‘paydaşlarımızdan, liberallerden ayrılıyoruz’ açıklamasına bakılırsa, bu rota değişimi planlı yapılıyor. Ama bu plan 8-10 yıl önce mi yapıldı, o gün mü yapıldı bilmiyorum. Netice olarak AKP kendi ortaya çıkış zamanındaki ilkelerden tamamen saptı. Fakat Türkiye bu deli gömleğini kabul etmez. Etmeyecek. Tabii bu arada maalesef ağır bedeller ödeyecek ama Türkiye’de özgürlükçü demokrasi kesin olarak tesis edilecek. Başka yol yok.
 </p>
 <p>
  <strong>
   -Bir dönem en ağır muhalefet yapan bazıları şimdi partinin önde gelen isimleri oldular. Bu nasıl olabildi, bir fikriniz var mı?
  </strong>
  <br/>
  İnanıyorum ki bugün AKP’de üst düzeyde görev yapan siyasetçilerin büyük kısmı burada dile getirdiğimiz sorunların, işlerin kötüye gidişinin farkında ve durumu görüyorlar. Ama her siyaset adamının kendine göre bir yoğurt yiyişi var. Kendi siyaset anlayışları gereği, bu yanlışları gördükleri hâlde, biz şimdilik sesimizi çıkarmayalım, diye düşündüklerini tahmin ediyorum.
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/ak-partili-yoneticiler-kotu-gidisin-farkinda_553813), [web.archive.org (arşiv bağlantısı)](http://web.archive.org/web/20160217010754/http://www.aksiyon.com.tr:80/roportaj/ak-partili-yoneticiler-kotu-gidisin-farkinda_553813)
