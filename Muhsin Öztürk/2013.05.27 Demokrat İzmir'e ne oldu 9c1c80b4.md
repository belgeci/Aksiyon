# Demokrat İzmir’e ne oldu?

*Muhsin Öztürk 2013.05.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’nin gelişen diğer kentlerine karşılık İzmir’deki gerileme ve kamuoyuna yansıyan sert siyasi söylem bir süredir gündemimizde. Tutuculuğuna dair tespitler ‘Demokrat İzmir’i görmemize mâni olmamalı.
  </font>
 </div>
 <div id="newsText">
  <font class="detail-text">
   <p>
    Genç Siviller’in Gediz Üniversitesi’nin Gri Düşünce Topluluğu ile ortaklaşa düzenlediği toplantıda konu ‘Demokrat İzmir’. Ama konuşmalar her yöne gidiyor; seçimler, futbol kulüplerinin seyri, göçler, gazeteler, Latife Hanım, İzmir yangını... Geçmişe ait hikâyeler ve analizlerin bugünle irtibatını kurmak zor. Geçmişle yaşanan kültürel kopuş İzmir’le sınırlı değil elbette. İzmir’i çözersek memleketin hayati bir konusu daha açıklığa kavuşacak ruh haletiyle soluğu Gediz Üniversitesi Seyrek Kampüsü’nde alıyoruz.
    <p>
     Anlatılanların çoğu eskiye ait. Birkaç asır öncesinden de, birkaç yıl öncesinden de bahisler var. Biraz da ‘bir varmış, bir yokmuş’ tadında... İzmir İktisat Kongresi’nin yapıldığı bina otoparka çevrilmiş, ‘Bir zamanlar burada…’ tabelası ihmal edilmemiş mesela. Yıllar önce Saat Kulesi’nin yuvasından düşen çan yerli yerine yerleştirilmiş, lakin Sultan Abdülhamid’e ait eski yazılı kitabe yerine konmamış. Anlatıcı, “Eski yazılı ne varsa silme eğilimi var zaten bu şehirde.” diyor. Latife Hanım’ın hayatını yazmaya koyulan yazara ilk uyarı, “İzmir yangınına dokunma!” olmuş. İzmir, Atatürk’ün 25 kez gittiği, kız aldığı, annesini gömdüğü ama gözünü hayata yumuncaya kadar siyasi desteğini arkasında hissetmediği bir yer. 27 Mayıs darbesi ve 12 Mart muhtırası sonrasında ‘Vatandaş Türkçe konuş’ kampanyaları yapılmış bu şehirde. Hangi yönden geldikleri değişse bile göçler etkili olmuş İzmir üzerinde. Eski Osmanlı bakiyesi Ege adaları ve Balkanlar’dan gelenlere bir de 70’lerden sonra Doğu ve Güneydoğu’dan göç edenler eklenmiş. Demokrat İzmir gazetesi, 70’lerde Atilla İlhan’ın yayın yönetmenliğinde ‘sol’a kaysa da öncesinde adı üstünde Demokrat Parti (DP) çizgisindeymiş. Yüzde 65 oranla kabul edilen 61 Anayasası İzmir’de reddedilmiş. Cumhuriyet kurulduğundan beri İzmir bir tür karşı devrimci olmuş. Konu Cumhuriyet öncesi İzmir’deki gayrimüslimler ve zenginliklerine geldiğinde “Tanzimat Fermanı’na kadar zengin Ermeni, Yahudi diye bir şey yoktur. Bu 1840-50’lerden sonra gelişen hikâyedir.” diyor birisi. Altay’la birlikte Cumhuriyet’ten önce kurulan Karşıyaka’nın formasındaki yeşil ve kırmızı renkler, İslam’ı ve Türklüğü temsil ediyormuş.
     <p>
      Demokrat İzmir, tutuculuk ve gerileyen kent tartışmaları içinde farklı bir yere oturuyor. Yakınlarda şehri ziyaret eden Militarist Modernleşme’nin yazarı Murat Belge, verilen imajın ötesinde şaşırtıcı bir şekilde sokakta sıcak selamlarla karşılandığını, yaşam tarzıyla ilgili tutumun yabana atılamayacağını ifade ediyor. “İzmir’in ‘muhafaza’ etmeye çalıştığı şey, muhafaza etmeye değer bir şey.” cümlesi de ona ait. Kendisi de bir İzmirli olan Prof. Dr. Cemil Koçak, şehrin Cumhuriyet dönemi boyunca siyasi eğilimini anlattıktan sonra “2002’de AK Parti’nin aldığı yüksek oyu kendi yaşam tarzı için tehdit olarak algıladı.” diyor. İzmir’in Millî Görüş çizgisiyle alışverişine dikkat çekiyor. 87 seçimlerinde Erbakan’a yüzde 2 destek vardır İzmir’de. 91’de Anavatan, DYP ve SHP hepsi 25’er puandayken Refah’ın oyu yüzde 6’da kalır. 95 seçimlerinde Ecevit yüzde 40, Türkeş yüzde 10’luk destek görürken, Erbakan’ın partisi yüzde 5 alır. 2002 seçimlerinde CHP’nin oranı 29, AK Parti’ninki 17 olur. Koçak’a göre tavır da bu tarihten itibaren değişmeye başlıyor: “Herhangi bir partiye oy verebilir, verdi de zaten. Hatta gider Genç Parti’ye oy verir (yüzde 17). Fakat 2007’de AKP’ye yüzde 30 (CHP yüzde 35) çıkınca asıl kırılma baş gösteriyor. Genel bir endişe ve karamsarlık başlıyor. Daha önce böyle bir problem yoktu. Esas mesele İslamcı kökenden geldiği iddia edilen partinin oy oranını çok yükseltmesidir.”
      <p>
       “İzmir’in İttihatçıları bile diğerlerine göre daha özgürlükçüydü.” diyen mimar ve kültür araştırmacısı Talat Ulusoy’a göre ise film 1922’de koptu: “22’den sonra çok dilli, çok dinli, sanayisi olan renkli yapısından geriye çok bir şey kalmadı. 25 buharlı geminin hepsi ve çelik fabrikası atıl kaldı, sanayisi neredeyse bitti.” İzmir’in çarşı pazarında konuşulan ama artık yok olan Simirnika dili de buna dâhildi. ‘Cacık’, ‘derviş’ gibi binlerce kelimeyi ihtiva eden bir dildi söz konusu olan.
       <p>
        Demokrat Parti, şehir için ilerlemeyi ve özgürlüğü ifade eder. İzmir, 1950-60 arası toparlanacak, büyük sanayi kuruluşlarına ev sahipliği yapacaktır. Ancak Süleyman Demirel’in Adalet Parti’si tarım ve sanayide devlet alımı, sübvansiyon, taban fiyatı gibi uygulamalarla İzmir’i kötü bir alışkanlığa iter. Bu destek zamanla kalkar haliyle. Bunun devamında Ulusoy’un anlatımıyla asıl kırılma 83’te yaşanır. İzmir’in elitleri ve sanayicileri tabiri caizse ‘yanlış ata’ oynamış, Özal’ı ve Anavatan Partisi’ni desteklemek yerine, büyük oranda ordunun desteklediği partiye oy vermiştir. Elbette bunun bir karşılığı olur. “Siyaset ve iş adamlığı arasında yakın ilişki vardır. Pür-kapitalist ekonomilerde bile devletle yatırımcıların ilişkisine gerek vardır. İzmir’de böyle bir süreç yaşandı.” diyor Ulusoy. Ankara’yla ilişkileri bozulan şehrin büyük sanayi kuruluşları, holdingleri zamanla İstanbul’un yolunu tutacaktır. Duraklama dönemi böyle başlar.
        <p>
         İzmir’deki gerginlik, artan göçlere karşılık ekonomi pastasının küçülüyor olmasına bağlanıyor. “Küçülen pastadan pay almak isteyenler çoğalıyorsa burada bir çatışma çıkar. Bazen bu başka türlü çatışmalara dönüşür. ‘İzmir İzmirlilerindir’ diye bir laf çıkar. Orada bir paylaşım savaşı vardır. Göçe karşı verdiği tepki onu ulusalcı cephenin kolay bir üyesi haline getirir.” diyor bir katılımcı.
         <p>
          Siyaset bilimci Prof. Dr. Tanju Tosun, 83’te İzmir’de bir milyon olan seçmen sayısının 2011’de 3 milyona çıktığını hatırlatıyor. 28 Şubat’tan sonra şehirde başka bir şeyin inşa edildiğini ve bundan etkilenen İzmirli seçmenin kendini daha solda tanımlamaya başladığını söylüyor. Tosun’a göre İzmir’de yaşam tarzı politik tercihlerde oldukça etkili ve ikiye ayrılmış, polarize olmuş bir politik atmosfer söz konusu. Ona göre İzmirlilerin tavrını anlamada iki kavram yol gösterici olabilir. Birincisi, belirsizlikler karşısında risk alma konusunda çekingenliği ifade eden Kruglanski’nin ‘kapatma ihtiyacı’ kavramı, diğeri de birlikte yaşamayla oluşan, ‘tanıyarak dışlama’  diyebileceğimiz, Cenk Saraçoğlu’nun İzmir’le ilgili tespiti.
          <p>
           Toplantıdaki konuşmacılardan biri de İpek Çalışlar. Çalışlar’ın İzmirli bir kızın, Latife Hanım’ın hayatını yazmış olması, naif olduğu kadar kırılgan ve bir o kadar da siyasi bir hikâyeyi salona taşıyor. İzmir’in köklü ve zengin ailelerinden birine mensup Latife Hanım, tahsilini İngiltere’de yapmış, evlendiğinde Atatürk’e “Öyle bir şey yap ki ben de parlamentoda olayım.” diyen biridir. 650 bin doları bulan çeyiziyle Ankara’ya gider, iki buçuk yıllık evliliğinden sonra artık o geniş çevre içinde İzmir’de yaşaması mümkün değildir ve İstanbul Gümüşsuyu’na taşınır. Boşandıktan 5 yıl sonra Serbest Fırka ile flörtü olur. Serbest Fırka’nın ünlü İzmir mitinginde 50 bin kişinin toplandığını öğrendiğinde ‘Bravo hemşehrilerime!’ diyecektir. Aynı mitingi eleştiren Yakup Kadri’ye de kızacaktır. Serbest Fırka, daha kadınlara seçme ve seçilme hakkı verilmeden 4 yıl önce programına bunu yazmıştır. İzmirli bir kızın hikâyesi diye kitaba ilgi gösteren bir kısım şehir sakinleri, bir süre sonra Çalışlar’a “Soros’tan para mı aldın?” diyecektir.
           <p>
            ‘Demokrat İzmir’ kavramının sadece ‘nostalji’ olmadığını işaret eden unsurlardan biri de izmirizmir.net ve onun yöneticileri Pervin-Hürriyet Mısırlıoğlu kardeşler. Pervin Mısırlıoğlu, İzmir’de kızlara atfedilen güzelliğin melezlikten ve çeşitlilikten geldiğini belirtiyor. Azınlıkları yok sayarak, Kürtçeyi yasaklayarak ‘Eskiden ne güzeldi’ demenin bir geçerliliğinin olmadığı vurgusuyla beraber…
            <p>
             Sosyolog kimliği kadar İzmir spor hayatıyla ilgili çalışmalarıyla da bilinen Ahmet Talimciler, Cumhuriyet öncesinde pek çok spor dalının Batı’dan önce Selanik ve İzmir’e geldiğini, buradan diğer yerlere gittiğini aktardıktan sonra şöyle diyor: “Osmanlı’dan gelen ayrıcalıkların Osmanlı’yla beraber ortadan kalkması, 60’tan itibaren İzmir Limanı’nın gözden düşmesi, 80 sonrasında ‘yanlış ata’ oynanması, büyüklüğü ve hoşgörüsüyle övünen şehri giderek boşalan bir kente dönüştürdü. İnsan kaynağı İstanbul’a ve Ankara’ya taşındı. İzmir kötü yönetilen bir yer oldu. Mesela 2005’te yapılan Üniversiad tesisleri çürüyor.”
             <p>
              Şehirler de değişir insanlar gibi. Ama neyin değiştiğini bilmekte fayda var...
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35633-demokrat-izmire-ne-oldu.html), [web.archive.org (arşiv bağlantısı)](http://web.archive.org/web/20130623072424/http://www.aksiyon.com.tr:80/aksiyon/haber-35633-demokrat-izmire-ne-oldu.html)
