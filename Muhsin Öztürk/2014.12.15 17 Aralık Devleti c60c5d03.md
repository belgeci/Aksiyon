# 17 Aralık Devleti

*Muhsin Öztürk 2014.12.15*

<div class="pNewsDetailMainContent" itemprop="articleBody">
 <p>
  Dolaşımdaki AK Parti siyasetini 12 yıllık geçmişle telif etmek mümkün değil. Bizzat karşı olduğunu ilan ettiği ne varsa onu öne çıkartan bir organizasyona dönüştü parti. “17 Aralık Devleti” kurulurken önce AK Parti ve siyaseti tasfiye edildi; içten içe, belki de büsbütün.
 </p>
 <p>
  Demokrasiden en uzak olunan zamanlar, her şeyin ‘devlet’e dönüştüğü anlar olmalı. Devlet, bireyi ve toplumu çepeçevre kuşattığında, rejimin adı da değişiyor. Modern devlet tecrübesi bir hayli zengin olduğu için ister seçim yoluyla isterse seçimsiz ülke yönetimine nasıl gelindiği ve ülkenin nasıl yönetildiğine bağlı olarak rejimin adını bulabiliyoruz. Seçim yoluyla iktidara gelse de diktatörlüğe ve otoriterliğe dönüşenler olduğu gibi, Franco sonrası İspanya’da olduğu gibi krallık öncülüğünde demokratikleşen rejimler de var.
 </p>
 <p>
  Tarih yazımı muktedirin elinde. Ancak tarih tekrar tekrar yazıldığından muktedir etkisini yitirdikçe o ilk yazılan zamanla masala dönüşüyor. 27 Mayıs Darbesi’ni yapanlar devleti yeniden kurduklarından o günü ‘hürriyet bayramı’ ilan ettiler ve 80’ne kadar okullarda kutlandı. 27 Mayısçılar 50 yıllık askerî vesayet sistemini var etmiş olsalar bile şimdi tamamen lanetli bir tarihin parçası hâlindeler. En hukuksuz, en yalan, en keyfî, en hayatı karartan yıllar darbe dönemleri oldu. Gazete manşetlerine bakılarak bile dönemin karakteri hakkında fikre ulaşabiliriz. Aleni yalan manşet atmak ve bunda ısrar etmek ancak en güçlünün marifeti. Bunu en çok muktedir olan askerî ve sivil bürokratik elit yaptı geçmişte. Darbe dönemleri en büyük yalanların gazete manşetlerini süslediği dönemlerdir o yüzden. Açık yalan manşetler, Türk siyasi geleneğinde gayr-i meşru operasyona, açıkçası da darbeye delalet eder. Muktedirin kendisini sonuca götürecek yalancı bir manşete, o yalancı manşetin de güçlü bir koruyucuya ihtiyacı vardır. Gezi ve 17 Aralık sonrasında atılan sayısız yalan manşetin matematiği de bununla ilgili. Yalan manşetlerin sahibi darbenin sahibidir, tıpkı yolsuzluğun iddialarının adresi olduğu gibi.
 </p>
 <p>
  <strong>
   MASUMİYET DEĞİL, SUÇLULUK KARİNESİ
  </strong>
  <br/>
  27 Mayıs’ın mühim aydını Muammer Aksoy, Haziran 1960’ta ‘En Büyük Tehlike Yersiz Acıma Hissi’ diye başlıklı yazı yazıyor. Bu, ‘büyük temizlik yapmadan devrim olmaz’ anlayışının sonucu. 26 Mayıs’a kadar Demokrat Partili ve Demokrat Parti ile irtibatlı herkesin  içeri tıkılması gerektiğini vurgularken onların suçunu ‘devrim karşıtlığı’ olarak izah eder. Vekillerin tekinin bile serbest bırakılmasını ‘kuruluş devri’nin gecikmesi olarak yorumlar.Suçsuzlukları kanıtlanmadıkça ‘suçluluk karinesi’ geçerlidir ona göre. Yani bir devrim papazı vaftiz edinceye kadar herkes günahkâr!
  <br/>
  “27 Mayıs Rejimi” kitabının yazarı Prof. Osman Doğru, ‘masumiyet karinesi’ yerine ‘suçluluk karinesi’ getirilmesine dikkat çekiyor. Böylelikle 27 Mayıs öncesi var olan hukuk tamamen reddedilerek yeni rejimin ve yeni anayasanın hangi ortamda inşa edilmesi gerektiği vuzuha kavuşturuluyor. Dönemin gazetelerini şöyle haberler süslüyor: “Burdur’un Bucak ilçesinde Demokrat Parti ilçe başkanının da bulunduğu ‘inkılap aleyhtarı’ 13 kişi cezaevine alındı (Milliyet, 01.09.1960). Devrim aleyhtarlığı nedeniyle 2 bin 947 kişi gözaltına alınıyor. Suçlu olmak için darbeden yana olmamak yeterli. Zira ‘devrim’, uğruna hukuksuzluğun meşru görüldüğü ‘kutlu’ bir evredir, tıpkı ‘biz burada devrim yapıyoruz beyim’ diyen AK Parti önde gelenlerinin bugün vazettiği siyasi ve hukuki tavır gibi.
 </p>
 <p>
  AK Parti iktidarının en bilinen yayın yönetmenleri, yine iktidar medyasının patronu tarafından kapı önüne bırakıldığında, o cenahta yükselen ortak cümle ‘ama onlar devrim kahramanlarıydı’ oldu. Türkiye’de devrim olmuş ve şimdi de âdet olduğu üzere devrim, çocuklarını yemekteydi. Yani her şey ‘devrim’in teamüllerine uygun gitmekteydi. 27 Mayıs devrimi ile AK Parti’nin 2013’ten bu yana yaptığı ‘devrim’ arasındaki farklar, benzerlikler yanında istisnai kalıyor. Paralel soruşturmasını yürüten savcı, gazeteci Fatih Altaylı’ya tıpkı 12 Eylül’de olduğu gibi ‘gerekirse 1 milyon kişinin tutuklanabileceğini’ söylediğinde, AK Parti cenahından ‘Ne cüret! Hukuk var’ diyen biri bile çıkmadı. AK Parti’nin yaptığı kutlu devrime karşı olanlar darbeye giriştikleri için her türlü cezalandırmayı hak etmişlerdi zaten! Siyasi ve toplumsal muhalefete karşı gayr-i ahlaki, gayr-i siyasi, gayr-i hukuki mücadelenin özünde bütün muhalefetin ‘kriminal’ vaka olarak görülmesi yatıyor. Muhalefet bizatihi suçlu, tıpkı 27 Mayıs devrimine (darbesine) muhalefet edenler gibi. Mesela, 3. köprüye karşı eleştiri mi getirdiniz? O zaman siz Alman casusu, faiz lobisi, paralel, darbeci, hain, alçak, eski Türkiye artığısınız ve her türlü muameleyi hak etmiş olabilirsiniz.
 </p>
 <p>
  <strong>
   TASFİYE ETMEDE HUKUK VE İNSAF YOKTUR
  </strong>
  <br/>
  Yeni devlet, eskinin tasfiyesini gerektirir. Tıpkı 1923 ve 1960 sonrasında olduğu gibi. Devletin yeni elitlerine uygun bir ‘devlet memuru’ inşa edilir. Yoksa alınır, eskisi atılır. Tasfiye etmede hukuk ve insaf yoktur. Öncesinde bütün itiraz kapıları özenle kapatılır; itibar suikastları devreye girer. Toplumun kahir ekseriyeti tasfiye edilenlere ‘hak ettiler’ diye bakar, bakmıyorsa da sesini çıkartamaz. Tasfiyeye uğrayan hukuk arayamaz, arasa bile aradığı hukuku bulamaz. 17 Aralık’tan sonra olduğu gibi yeni yasalarla bu imkânsız hâle getirilir. Tasfiyeye muhatap olan yahut olmayan, daha kötüsünün başına geleceği korkusuyla susar, kenara çekilir. Her darbe ve ‘devrim’, bir kesim üzerinden o kesimin devlet ve toplum için ne kadar zararlı olduğu propagandasıyla gerçekleşir. O kesim tasfiye edilirken diğer kesimlere gözdağı verildiği gibi kullanılan demagojik dille büyük destek de sağlanır. Darbe retoriği bu. 17 Aralık’tan sonra siyasi iktidarca yürütülen siyaset de farklı değil.
 </p>
 <p>
  Gazeteci Cengiz Çandar, 17 Aralık sonrasında asıl darbeyi siyasi iktidarın yaptığını düşünüyor; tıpkı sandıktan çıkarak ülkeyi yönetmekte olan Napolyon Bonapart’ın iktidarda olduğu hâlde yaptığı darbe gibi. Nitekim 20. yüzyılın ilk yarısında Avrupa’da pek çok örnekleri oldu.
  <br/>
  Aslında 2013 sonrası yaşananlar, AK Parti’nin 12 yıllık mirasının tasfiyesi büyük ölçüde. Eski Türkiye sistemi zaten 2010-2011 civarında etkisini yitirmişti. Kırmızı Kitap ve MGK düzeni tarihte kaldı derken 2014’te  AK Parti lideri Recep Tayyip Erdoğan eliyle yeniden dolaşıma sokuldu. Devletin olağanüstü hâl takviminde toplumsal kesimleri diskalifiye edebilmesinin yegâne yolu, hukuka muhataplıktan azade bir millî güvenlik siyasetiydi. Yeni dönemin en hızlı gazetecisi, ‘yeni millî güvenlik çizgilerini aşan gidecek, cezasını görecek’ duyurusu yapıyor ha bire. Takvim de böyle göre işliyor.
 </p>
 <p>
  “Partiyi niyeti belirsiz dar oligarşik kadro yönetiyor.” Bu söz eski İçişleri Bakanı, Erdoğan’ın en başından beri yanında olan İdris Naim Şahin’e ait. Söz söylendiğinde muhatabı birkaç bürokrat, birkaç danışmandı muhtemelen. Geçen zaman içinde dolaşımdaki AK Parti siyasetini 12 yıllık geçmişle telif etmek mümkün değil. Bizzat karşı olduğunu ilan ettiği ne varsa onu öne çıkartan bir organizasyona dönüştü parti. “17 Aralık Devleti” kurulurken önce AK Parti ve siyaseti tasfiye edildi; içten içe, belki de büsbütün.
 </p>
 <p>
  10 binlerce polis ve polis müdürü yer değiştirdi; bir kısmı tutuklandı, meslekten men edildi. Yeni yasalar binlercesini işsiz bırakmak için çıkıyor. Bu insanların ortak özellikleri de muhafazakâr olmaları. Siyasi iktidara göre, paralel. 17 Aralık sonrası hükümetin önemli görevlere getirdiği bir polis müdürü, yeterince sert olmadığı için ‘kripto paralel’ muamelesi gördüğünü söylüyor. Yeterince asıp kesmiyorsanız bavulu hazırlamalısınız! Devletin bütün kurumlarında aynı tasfiye var; Millî Eğitim’den belediyelere kadar. Göze girmek, bulunduğunuz kurumda yaptığınız tasfiye yahut kullandığınız nefret söylemi ile orantılı. Gidenlerin yerine kimler mi geliyor? Orası meçhul! En son İstanbul Şehir Tiyatroları Sanat Yönetmenliği’ne ‘zabıta müdürü’ atandı. TÜBİTAK’a da hayvanat bahçesi müdürü atanmıştı.
 </p>
 <p>
  Darbelerin anası 27 Mayıs yapıldığında öyle ya da böyle Osmanlı askeriye geleneklerinden izler taşıyan gövde tasfiyeye uğradı. Generallerin Yüzde 90’ı ile birlikte 7 bin 200 subay emekli edildi (Eminsular hadisesi). 17 Aralık sonrası polis teşkilatındaki büyük tasfiye de benzer ölçekte. Askerî vesayet sistemi, Özal döneminde başlayan polisin güçlenmesi ve etkin hâle gelmesine paralel olarak geriledi. 2011 itibariyle “Yeni Türkiye” ihtimali vardıysa, bu polis teşkilatının gelişiminden bağımsız değildi. Bütün devlet kurumlarında yaşanan tasfiyenin ana merkezini emniyetin teşkil etmesi manidar ya da değil!
 </p>
 <p>
  Yolsuzluk soruşturmaları işletilmedi. Davalar düştü. Fezlekeler adrese ulaşmadı bir türlü. ‘Yolsuzluk tamam ama bu darbe…’ dendi. Yolsuzluk dosyaları hukuken rafa kalktı. Savcılar davalardan el çektirildi, çeşitli yerlere sürüldü. HSYK seçimlerinde ‘hükümet kanadı’ diye bir grup seçimlere girdi ve kazandı. Öncesinde HSYK Kanunu değiştirilmiş, kurul kısmen Adalet Bakanlığı’na bağlanmıştı zaten. Yakın zamanda yüksek yargı ve yargı mensuplarına yönelik tasfiyenin gerçekleşeceği söyleniyor. Öte yandan hükümet hukuki kararlara uyma ve uymama serbestliği olduğunu sanıyor. Kolluk kuvvetleri tamamen kendine bağlı olduğundan istemediği bir yargı kararını icra etmeme hakkı var! Hoşlanmadığı karar sonrası o mahkemeyi ya ortadan kaldırma ya da tamamen dağıtma tehdidinde bulunuyor. Hatta icraata da döküyor. Basit, adi bir davada bile bir tarafın AK Partili olduğunun bilinmesi hâlinde o davanın nasıl şekilleneceğini tahmin etmek artık güç değil. Eskiden askerin sahip olduğu yargısal dokunulmazlık zırhı şimdi AK Parti’de. Övünç vesilesi üstelik; ‘Nasılız ama!’
 </p>
 <p>
  Anayasa Mahkemesi, fiilen kurulan, yasalarla tahkim edilen 17 Aralık rejiminin resmiyete bürünmesinin önündeki en büyük engel. 12 Eylül anayasasının bile üzerinde yasakçılığı ve zorbalığı getiren yeni yasaların evrensel hukukla da bağı olmadığı açık. Bu, geçmişle, iyi kötü işleyen hukuk sistemiyle büsbütün kopuşun adı. Yasaların ‘anayasa’ya uygunluğunu denetlemekle yükümlü Anayasa Mahkemesi ve Başkan Haşim Kılıç’a yönelen öfke, yeni rejime resmiyet verecek mührü engellemesinden kaynaklanıyor. Anayasa Mahkemesi’nin 27 Mayıs’ta kurulan mahkeme olmadığının en büyük delili de bu. Muktediri değil, hukuku ve bireyi önceliyor; neredeyse tek başına.
 </p>
 <p>
  Siyasi iktidar taraftarına son bir yılda Meclis’ten çıkan yasaların mahiyetini sorsak, ‘Yeni Türkiye yolunda bir tür devrim’ denilecektir. Evet, ‘devrim’ yasaları onlar. Üstelik rayiç, 12 Eylül anayasası hukukunun ötesinde devlet zorbalığını vazeden türden. Anayasa profesörü Mustafa Erdoğan ve akademisyen, hukukçu Yücel Sayman, ayrı ayrı verdikleri mülakatlarda o kanunları fermanname ve emirname olarak nitelendiriyor. Televizyonların büyük bölümüne hükmeden iktidar, yapabileceği her şeyi ‘büyük iç ve dış tehdite karşı bir gereklilik’ olarak lanse ediyor. MİT, İnternet, HSYK, Yargı ve İç Güvenlik Yasası, pek çok torba yasa... “27 Mayıs Rejimi”nin yazarı Osman Doğru, kitabında 27 Mayısçıların ilk çıkardıkları kanunların eskiyle bağlantısını sorguladıktan sonra, ‘hayır, bu bir yeni rejim’ diyor. Sebebi de kanunların önceki hukuk sistemi ya da evrensel hukuk nosyonuyla bağının olmaması. 17 Aralık sonrası Meclis’in yasa aktivizmi, yeni rejime işaret ediyor. Demokratik değil, Baas’a özenen, öykünen üstelik.
 </p>
 <p>
  “AK PARTİ DEVLETİ” PROJESİ GEZİ VE 17 ARALIK’TAN SONRA HIZ KAZANDI
  <br/>
  17 Aralık yolsuzluk operasyonu, hükümeti zora düşürecek nitelikte. Ortaya saçılanlar normal bir ülkede hükümetin istifasını gerektirecek çapta. Şimdiye kadar yolsuzluğu öyle ya da böyle ortaya çıkan siyasetçi, Türkiye’de de dünyada da koltuğunu terk etti. AKP ise soruşturmayı ‘darbe’ olarak lanse etti. Bütün hukuki, etik, siyasi, ahlaki süreçleri tüketme pahasına hitap ettiği yüzde 50’lik kitle içinde karşılık buldu. Zamanın akışında pörsümeye mahkûm olsa da bu bir başarı!
 </p>
 <p>
  2011’de başlayan “AK Parti Devleti” projesi Gezi’den, özellikle de 17 Aralık’tan sonra hız kazandı. Yani zaten var olan tasfiye programı süratlendi. Nitekim iktidar gazetecileri,  yasalar ve tasfiyeler için “17 Aralık olmasa da  yapılacaktı” dedi. “Çok büyük tehlike olduğu için demokrasi ve özgürlükler bir süre askıya alınabilir” tavrı gösteren liberal kalemler yeni devletin en önemli kazanımları! Özgürlüklerin sivil siyasetçiler eliyle askıya alınması yeni, utanç tarihine yazılmak ise eski bir âdet.
 </p>
 <p>
  1993 ve 1994’te yüzlerce olay oldu. Sivil Başbakan Süleyman Demirel, sivil cumhurbaşkanı oldu. Tansu Çiller de Başbakanlık koltuğuna oturdu. İkisi de sivildi; ama bir yıl önceki ve sonraki ülke arasında hiç alaka yoktu. Ülke militarist siyasetin pençesine düştü, üzerlerindeki kıyafet dışında geriye sivil bir şey kalmadı. Artık ülke MGK kararlarıyla yönetiliyordu. Aynı durum 2013’ten 2014’e geçişte yaşandı; en önemli devlet makamlarına siviller oturduğu hâlde ülke millî güvenlik siyasetinin yörüngesinde. Tek farkla; bu sefer hatırı sayılır ölçüde sivil destekçi var. MGK ve Kırmızı Kitap’la ülkeyi yönetmeye kalkmak siviller için utanılası bir durum değil, yeni Türkiye’de.
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/17-aralik-devleti_540172), [web.archive.org (arşiv bağlantısı)](http://web.archive.org/web/20150102074245/http://www.aksiyon.com.tr:80/kapak/17-aralik-devleti_540172)
