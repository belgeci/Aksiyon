# Bir el bombası olarak Abdullah Gül kitabı!

*Muhsin Öztürk 2015.06.23*

<div class="pNewsDetailMainContent ctx_content" itemprop="articleBody">
 <p>
  Ahmet Sever’in Abdullah Gül kitabı şimdiden siyasi tarihteKİ yerini aldı. AK Parti’nin ve liderlerinin geçmişi hakkında verdiği arka plan bilgiler Türkiye’nin ve AK Parti’nin geleceğini etkileme potansiyeli nedeniyle yüksek önem içeriyor.
 </p>
 <p>
  İlk tepkiler önemli. Özellikle de AK Parti Milletvekili Şamil Tayyar’ınkiler. 4 bakanın Yüce Divan oylamasıyla ilgili ‘içimizdeki hainler’ lafını o etmişti. Bu, ‘muktedir’in duygularına tercüman olan bir cümle. Şimdi de Ahmet Sever’in Abdullah Gül kitabı için ‘partimize atılmış el bombası’ dedi. Erdoğan’a yakın medyadaki infiale bakılırsa bu bir kişinin tepkisi ya da kavramsallaştırması değil. Hâlihazırda AK Parti ve Erdoğan için bomba etkisi oluşturacak bir kitap zaten.
 </p>
 <p>
  Ahmet Sever’in birebir tanık olduğu olaylar çerçevesinde Abdullah Gül’le geçen 12 yılını anlattığı kitap, AK Parti’de yaşananlarla ilgili perdeyi indiriyor. Mesele ‘kardeşlik hukuku’ değilmiş! Kamuoyuna söylenen ile gerçekte olan farklıymış. Kitap, 12 yıl Abdullah Gül’le mesai harcayan ‘sol’ tandanslı yani ‘öteki’ mahalleden bir gazetecinin kendini savunması olduğu kadar Abdullah Gül’ün bir hayli gecikmiş ‘savunması’ denebilir. “Madem iş bu noktaya geldi, olayları bir de benden dinleyin.” deniyor muhtemelen.
 </p>
 <p>
  Ahmet Sever’in kitabı, Gül ve Erdoğan’ın yol arkadaşlığının net olarak sona erdiğini duyuruyor. Ayrı yolların yolcusudur onlar. Aslında anlatılanlar hiç de yabancı, tahmin edilemeyecek veya bilinemeyecek şeyler değil. Fakat ilk ağızdan bütün söylentiler ve ayrılıklar teyit edilmiş oldu. Ve Erdoğan tarafı diğer ‘düşman’larına nasıl cevap verdiyse Gül’e de aynı dille cevap verdi. Köprüler tamamen atılacak mı yoksa siyasi sonuçlarını engellemek için yeni uzlaşı yolları mı bulunacak, bunu zaman gösterecek.
 </p>
 <p>
  Kitap çıkmadan önce, Gül’ün onay verdiği duyuruldu. Hatta ‘infial’ uyandırmaması için bazı bölümleri çıkarttığı da. Gül’e kitap sorulduğunda ‘ifade hürriyetine her zaman saygılı olduğunu’ söyledi. “Gül iyi, çevresi (yani Ahmet Sever) kötü” kabilinden söylem denense de bir yere oturmadı. O sebeple olsa gerek Gül doğrudan ‘havuz medyası’nın hedefinde bugünlerde.
 </p>
 <p>
  Ahmet Sever’in kendi bakış açısından da kaynaklanabilir ama doğrudan kötülemese bile Recep Tayyip Erdoğan çok olumlu bir karakter olarak ortaya çıkmıyor kitapta. Bir kere Erdoğan 1 Mart (2003) tezkeresinin geçmesini istiyor ve bunu ‘lider’liğinin test edilmesi olarak görüyor. Yani 40 bin Amerikan askerinin Türkiye üzerinden Irak’ı işgal etmesini ‘stratejik kârlılık ve liderlik gereği’ isteyen taraf Erdoğan’dır. 27 Nisan ve 367 krizlerinden sonra gidilen 22 Temmuz 2007 erken seçimlerinde yüzde 47 gibi büyük bir başarı elde edildiğinde, bu başarı Gül’ün cumhurbaşkanlığının engellenmesi ile ilgili olmasına rağmen başka bir siyaset devreye girer. Erdoğan bir ekip oluşturur, medya ve iş dünyası üzerinden Gül’ün cumhurbaşkanlığı adaylığından feragat etmesi için lobi faaliyeti yapar. Ethem Sancak ve Egemen Bağış gibi isimler başroldedir.
 </p>
 <p>
  2012’de Gül’ün tekrar cumhurbaşkanlığına aday olmaması için Erdoğan’ın bilgisi dâhilinde kanun çıkartılır. Gül bunu öncesinde fark eder, Adalet Bakanı üzerinden kurduğu iletişim de sonuçsuz kalır. Yani bir kere engellenemeyen Gül’ün cumhurbaşkanlığı ikinci kez Anayasa’ya aykırılık pahasına yasa çıkartılarak engellenmeye çalışılır. Zaten CHP’nin başvurusu üzerine Anayasa Mahkemesi Gül’ün adaylığını engelleyen yasa maddesini iptal eder. 2014’te cumhurbaşkanlığına adaylığını koyan Erdoğan, Gül’ün partiye dönme sinyalini vermesine rağmen parti kongresinin onun gelmesini engelleyecek bir tarihte yapılmasını sağlar. Değiştirme girişimlerine de engel olur.
 </p>
 <p>
  <img alt="" src="http://web.archive.org/web/20151225223656im_/http://medya.aksiyon.com.tr//aksiyon/2015/06/23/569398.jpg "/>
  Gül’ü engellemek isteyen askerî vesayet, ulusalcılar ya da başka biri değil, bizzat Erdoğan ve ekibidir. ‘Onların arasında bin yıllık kardeşlik hukuku var, bir sorun olacağını zannetmiyoruz’ türünden açıklamaların işlevi burada devreye girer. Susturmak, konuşursa da ‘bak kardeşlik hukukunu bozdu’ demek için. Gül, yıllar yılı Erdoğan cephesinden aldığı açıktan ve gizli ötelemeyi 7 Haziran seçimlerinden sonra kendi danışmanının yazdığı kitapla net bir mesajla iade etmiş durumda. Siyasi hayatını Gül’e borçlu olan Ahmet Davutoğlu’na da ağır ‘vefasızlık’ hatırlatması var.
 </p>
 <p>
  Gül İnternet Yasası’nı onaylamasıyla ilgili pişmanlığını ifade ediyor. “Görevde olsaydım 4 bakanı hemen Yüce Divan’a gönderirdim’ de diyor. AK Parti’nin rotasından uzaklaştığını gördüğü zamanlarda ‘Parti’de kalsaydım, cumhurbaşkanı olmasa mıydım acaba?’ diyor. Kitapta geçen ifadeyle, “Kurduğu parti değişmiş, başka kimliğe bürünmüştü, artık partisini tanıyamıyordu.” Gezi’ye ve 17 Aralık’a ‘darbe’ demiyor, tam tersine tepkinin muhatap alınmasını ve ortaya çıkan yolsuzluğun gereğinin yapılmasını istiyor.
 </p>
 <p>
  Cumhurbaşkanlığı döneminde Davutoğ-lu’na, ‘Sen Suriye’nin ya da Mısır’ın dışişleri bakanı mısın?” diyor. Aslında AK Parti muhalifleri ne diyorsa Gül onu diyor ya da bir şekilde demiş. Kitapta yer yer cemaate mesafeli olduğunu gösterse de AK Parti’nin 2011 sonrası değişimine yönelik getirdiği eleştiriler aşağı yukarı cemaatinkiyle aynı. Yani Gül bir nevi ‘muhalif’ pozisyonda. Malum, bir adım sonrası ‘paralel’.
 </p>
 <p>
  Gül, bir hayli diplomatik ve nazik bir dille uyarsa da, uyarıları bilinse de netice vermemiş sonuç itibarıyla. Gül, Erdoğan’ın dizginlenemeyen çıkışları karşısında gözettiği denge siyasetinin ve partiyi tümüyle kaybetmek istememesinin kurbanı oluyor. Cumhurbaşkanlığının son bir yılını bütün siyasi hayatında devamlı açıklamak durumunda kalacak bu yüzden. Başka türlü bir liderlik yapabilecekken yapmaması yüzünden, Türkiye’nin çok kötü bir dönem geçirmesinin sorumlularından biri olarak anılacak, ister istemez. Fakat bu durum Gül’ün siyaseten ‘mevta’ olduğu anlamına gelmiyor. Hâlihazırda çıkan anketlerde Gül’ün ismi AK Parti’de veya alternatif oluşumlarda potansiyel lider adayı olarak geçiyor. Bir de çok önemli ve geçerli bir mazereti var: Erdoğan’ın iş götürme tarzı. Gül’ün tavrı, Erdoğan’ın kendisiyle ihtilafa düşen kişi ve kesimlere nasıl yaklaştığı meselesinden bağımsız değerlendirilmeyecektir.
 </p>
 <p>
  Kıbrıs ve Kürt açılımları, MGK’nın oturma düzeninin değişmesi, iktidarın ilk yıllarında AB sürecindeki ileri adımlar büyük ölçüde Gül’ün ve ekibinin girişimleridir. Türkiye’nin dünya ile kurduğu sağlıklı ve dengeli ilişkilerin merkezinde Gül vardır. Onun siyaseten devre dışı bırakılması ile Türkiye’nin bozulan uluslararası ilişkileri arasında bir paralellik vardır. Sever, özellikle 90’lı yıllarda Avrupa Konseyi’nde 10 yıl boyunca görev almasının Gül’ün siyaset anlayışını etkilediğini düşünüyor. Gül burada Batı’yı, insan haklarını, özgürlükleri anlamış ve onlarla bir güven ilişkisi kurmuştur. Belki de kitabın en önemli mesajı bu güveni tazelemektir; kim bilir!
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/bir-el-bombasi-olarak-abdullah-gul-kitabi_551343), [web.archive.org (arşiv bağlantısı)](http://web.archive.org/web/20151225223656/http://www.aksiyon.com.tr/siyaset/bir-el-bombasi-olarak-abdullah-gul-kitabi_551343)
