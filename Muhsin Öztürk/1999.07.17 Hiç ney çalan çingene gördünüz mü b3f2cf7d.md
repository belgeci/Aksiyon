# "Hiç ney çalan çingene gördünüz mü?"

*Muhsin Öztürk 1999.07.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yıldırım Gürses, 'beni çocuklar ve gençler tanımıyor' derken haklı galiba. Yıldırım Gürses'li hatıralar en yakın 910 yıl öncesine dayanıyor çünkü.
  </font>
 </div>
 <div id="newsText">
  <font class="detail-text">
   Özel TV ve radyolarda popun patlama yaptığı yıllardır 90'lı yıllar. Türk musikisi icracılarının 'gurbeti' gördüğü yıllardır da aynı zamanda. TRT repertuvarı destekli müzikal dünyamız, yeknesak ahengini belki de en çok bu 'Pop Çağı'nda kaybetti. Yeni arayışlar, yeni renkler, yeni sesler, daha önceleri rastlanmayan projeler çıkmadı değil bu dönemde; fakat bu değişim Türk musikisinde deformasyonu beraberinde getirdi. Biz de, bu deformasyonun tüm hızıyla hissedildiği günlerde 300'e yakın bestesi olan Yıldırım Gürses'le müzikal yaşamını konuştuk; bu görüşmeye sebep olan iki kasetlik 'Anılarla Yıldırım' albümünü de unutmadık tabii...
   <br/>
   <br/>
   Yıldırım Gürses uzun bir ara verdikten sonra niye kaset çıkarma  ihtiyacı  duydu? Dinleyicilerinin daha çok orta yaş kuşağından olduğunu söyleyen Gürses hem kendisini tanımayan genç nesillere ulaşmak, hem de 1964'ten 1990'lara kadar devam eden çalışmalarını bir Yıldırım Gürses bütünlüğü ve tarihi içinde sunmak istediğini söylüyor. Bir de dostlarının 'kendine ihanet ediyorsun' ikazına cevap var çıkan kasette. 'Anılarla Yıldırım'ı yeni projeler takip edecek. Bundan sonraki projesi daha milli ve dini içerikli olacakmış. Fetih Marşı, Çanakkale Şehitleri, Türk Çocuklarının Şarkısı gibi eserlerin yanısıra yeni bestelemiş olduğu Necip Fazıl Kısakürek'in Sakarya Türküsü, Yahya Kemal Beyatlı'nın "Bin Atlı Akınlarda Çocuklar Gibi Şendik'' şiirleri yer alacakmış yeni kasetinde.
   <br/>
   <br/>
   Çocuklara dikkat!
   <br/>
   <br/>
   Yıldırım Gürses ısrarla çocukların müzik eğitimi üzerinde duruyor. Müzik zevklerinin ve alışkanlıklarının oluştuğu dönemde gerekli altyapının verilmesi gerektiğini yoksa tamamen kendi müziğine, dolayısıyle kendi kültürüne yabancılaşmış nesillerin yetişeceğini ifade ediyor. 'Yedi yaşından itibaren çocuklara piyano sistemine göre eğitim veriyoruz. Bu da çocuklarımızın kulağından Türk müziğini siliyor'. Bir de tabii Atilla Taş'ın, Ciguli'nin rahlei tedrisatından geçme durumu sözkonusu. Bu yaşlarda ne öğrenilirse öyle devam ediyor. Burada Yıldırım Gürses bir pedagog gibi konuşuyor. Çocukların hangi yaşta nasıl bir kulak yapısı olduğunu, zamanla nasıl bir çizgiye kayacağını ayrıntısıyla anlatıyor; konu üzerindeki vukufiyeti aşikâr. Kendini pedagog ve yakın tarihle ilgilenen bir tarihçi olarak niteliyor zaten. İktisat dahil üç dalda lisans almış. 'Türkiye'deki sorun, iktisat sorunu, insan problemidir' tespiti ona ait. Yıldırım Gürses'in ilgi alanının genişliğinden olsa gerek ki onunla sadece müzik değil bir çok alanda saatlerce konuşabilirsiniz.
   <br/>
   <br/>
   Ney çalan Çingene
   <br/>
   <br/>
   Gençlere ulaşmaya çalışırken onu ümitli kılan şey her milletin zevklerini, neşelerini, hüzünlerini kısaca ortak anlamlar dünyasını taşıyan bir gen yapısına sahip olması. Bu gen yapıları kolay kolay değişmiyor: 'Siz hiç ney çalan Çingene gördünüz mü?' diyor. Bununla ilgili bir anısı var: Bir gün İngiltere'de tasavvuf ehli, ney çalan İngilizlerle karşılaşıyor. Başlarında bir Türk olmasına rağmen neyi kaval gibi çalmaktalar. Besbelli ki bir gen uyuşmazlığı var. Gürses'e göre ney, kemençe tambur vs. Türk enstrümanları. Türk insanı kendi gen yapısına uygun müziği duyduğunda ona kulak veriyor. 1965'te gerçekleştirilen halkın oylarına dayanarak belirlenen Altın Mikrofon ödülünü almasını gen ve kültür uyumunun bir sonucu olarak görüyor.
   <br/>
   <br/>
   Yıldırım Gürses'e göre sanatçının insanlara ulaşmasında en büyük problem Türk musikisinin lehine çalışmayan medya çarkı. RTÜK'ün getirdiği Türk müziği verme zorunluluğu, 'kel alâka' bir şekilde icra edilen, 'kel alâka' zamanlarda gösterime giren, işlevinden tamamen uzak bir yasa haline gelmiştir çoktan; bir an önce de yeniden düzenlenmesi gerekmektedir. Gürses, TRT'ye "Bu müzikleri siz yapın, satın, hem sanatçılarınızı korursunuz hem de insanlarımızın hak ettiği kalitede müzik üretmiş olursunuz" mesajını veriyor.
   <br/>
   <br/>
   Gençler bana mesafeli duruyor
   <br/>
   <br/>
   'Gençler beni mesafeli, hatta korkuyla karşılıyor. Mesela TV'ye çıkıyorum, spiker kız ne diyeceğini bilemiyor, eli ayağı karışıyor' diyor Gürses. Gençlerin kendisine temkinli yaklaşmasını iki şeye bağlıyor. Kendi içinde sevecen, hayatı seven birisi olmasına rağmen düzeysizliklere, basitliklere karşı 'kabuğu sert tuttuğunu', sonuç olarak kendisinden korkulacak adam imajı doğmuş olabileceğini söylüyor. Gürses, kendinin dans edemediğini, gençlerle arasındaki iletişimsizliğin bir nedeninin de bu olabileceğini söylüyor. Ama herşeye rağmen çocuklara ulaşmaya azmetmiş Yıldırım Bey. Önümüzdeki aylarda TV'lerde gösterilecek Walt Disney tarafından yapılan animasyonda Yıldırım Gürses hem dans ediyor hem de şarkı söylüyor. Bu müjdeyi de ilk bizden duymuş oluyorsunuz belki.
   <br/>
   <br/>
   Mütedeyyin dünya, müziği benimle sevdi
   <br/>
   <br/>
   'Yıkılmadım, ayaktayım'. Elbette bu 'arabesk güfte' Yıldırım Gürses'in motomot ağzından çıkmış değil ama onun hayatını anlatan bir söz olduğu inkâr edilemez; zaten 'Anılarla Yıldırım' bunun bir göstergesi. Müzikal yaşamında iki taraflı bir yalnızlığın içine düşmüş bir nevi. Mütedeyyin dünya müziğe 'şer' gözüyle bakmaktadır, diğer kesim de Türk musikisini Osmanlının bir uzantısı gibi görür, Osmanlı'ya karşı hislerini Türk müziğine yöneltir. "Ben müzik dünyasına girdiğimde kimse benim elimden tutmadı. Çok mücadele ettim ve kabuğu sert tuttum. Allah'ın bana verdiği nimeti değerlendirdiğim kanaatindeyim" diyor.
   <br/>
   <br/>
   Gürses, şimdiki müzik piyasasından hoşnut değil. Peki eskiden nasıldı? Aslında 1960'lı yıllardan bugüne değişen bir şey yok; sadece aktörler ve kıyafetler değişmiş. Ucuz müzik çalışmaları o zaman da yaygın. Bir ara büyük rağbet gören Türk halk müziğinin çok sesli icrasını, olumlu fakat tamamlanamamış bir girişim olarak görüyor. Artık ne doğru dürüst besteciler çıkabiliyor ne de ses sanatçıları. En çok hayret ettiği 'kadın sesli' erkek sanatçı enflasyonu. Bu Türk müziğine ihanet olduğu gibi, erkek sesine de ihanet!
   <br/>
   <br/>
   Ahde vefasızlık ve tepkisizlik
   <br/>
   <br/>
   Ahde vefasızlık hem kişiler için, hem de kurumlar için geçerli. Kültür Bakanlığı başka bir ülkenin kültür bakanlığı gibi hareket ediyor Gürses'e göre; kendi kültürüne yabancılaşmış bir kurum artık. Halbuki 'geçmişine saygısı olmayan bir ülkenin geleceği de yoktur.' Üstelik kendimize olan saygımızı kabettiğimizde büyük felaketler bizi bekliyordur. İsrail örneğini veriyor burada; "Mali konularla ilgili bir kanun bile hahamlardan oluşan kültür komisyonundan geçmedikçe gerçekleşmesi mümkün değildir." Bir de felakete davetiye olarak tepkisizliği ve aşırı töleransı gösteriyor; "Üzüntüyle görüyorum ki daha düne kadar musikiye yabancı duran kesimler bugün yabancı kültürel hareketlere karşı kayıtsız kalabiliyorlar".
   <br/>
   <br/>
   Yıldırım Gürses herşeyin bir hayrı ve şerri olduğu gibi müziğin de hayrı ve şerri olduğunu söylüyor. İyi olmayan müziğe karşı kavga vermiş kişi olarak hassasiyetini yüksek sesle dile getiriyor Yıldırım Gürses. Öte yandan icra edilen müziğin kültürel köklerine işaret ediyor; "Bizim özümüz tekkeler ve camilerde yapılan musikidir. Dini musiki icra etmeyen bir sanatçının klasik Türk musikisi icra etmesi kâbil değildir."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4750-hic-ney-calan-cingene-gordunuz-mu.html), [web.archive.org (arşiv bağlantısı)](http://web.archive.org/web/20140115021305/http://www.aksiyon.com.tr:80/aksiyon/haber-4750-hic-ney-calan-cingene-gordunuz-mu.html)
