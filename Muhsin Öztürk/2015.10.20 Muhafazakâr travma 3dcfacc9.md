# Muhafazakâr travma

*Muhsin Öztürk 2015.10.20*

<div class="pNewsDetailMainContent ctx_content" itemprop="articleBody">
 <p>
  Tarihimizin en karanlık zamanları büyük travma süreçleridir aynı zamanda. 28 Şubat mütedeyyin kesimlerde, 93 yılı Kürtlerde, 12 Eylül başta sol olmak üzere herkes üzerinde bu etkiyi oluşturdu. Son 3-4 yıl için de benzeri yaşanıyor. Bütün oklar ona işaret etse de ‘sivil darbe var’ demek için değil bu giriş. Kürtler, Aleviler, sol-seküler kesimler ve Hizmet Hareketi, AK Parti devlet idaresinin olağanüstü baskılarıyla karşı karşıya. İfade hürriyetini değil artık ‘yaşam hürriyeti’ni tartışır hâlde Türkiye.
 </p>
 <p>
  Cumhuriyet tarihi ‘muhalif’lerin ezildiği ve baskı altında tutulduğu hikâyeleriyle dolu. AK Parti’nin son dönemini farklı kılan hatırı sayılır bir destekçi eşliğinde bunu yapması. 27 Mayıs sonrasında olduğu gibi geçmişte devlet baskıcılığını olumlayan ve buna destek veren imtiyazlı bir azınlık olsa da Türkiye’de hiçbir zaman ‘jakobenlik’ kitlesel bir hüviyet ve desteğe dönüşmedi. 7 Haziran’da AK Parti’ye oy verenleri ölçü alırsak ülkenin yüzde 40’lık bir bölümünün yasaklamaları ya da iktidar eliyle üretilen kara propagandayı en azından sorun etmediklerini görüyoruz. 1 Kasım yaklaşırken anketler AKP’nin oy oranının artmadığına ama azalmadığına da dikkat çekiyor. Kendini sağda gören muhafazakâr-mütedeyyin kesimlerden söz ediyoruz. Hak ve hukukun çiğnendiği bir baskı rejimine destek veren dindar birey nasıl bir travmanın belirtilerini yansıtmaktadır?
 </p>
 <p>
  Onlara göre, AK Parti, yüzyıllık bir sarkaçta haklarını iade eden partidir ve yegâne savunucusularıdır. Osmanlı’yı yıkan yerli ve yabancı ‘düvel-i muazzama’ AK Parti’yi alaşağı etmek için yine devrededir. Sadece Gezi ve 17 Aralık değil, 7 Haziran’da AK Parti’nin tek başına iktidar seçilemeyişi bile bu büyük planın parçası ve ‘darbe’sidir. Oy verme eylemiyle ‘darbe’yi yan yana getirmek travmanın büyüklüğü hakkında fikir verebilir.
 </p>
 <p>
  İktidarın mutlak vazgeçilmezliğini ve muhaliflerin de mutlak kötülüğünü anlatmakla yükümlü bir medya ordusu var. Senkronize sarf edilen cümleler muhafazakâr ve dindar tabanda karşılık buluyor. Başkent Üniversitesi Öğretim Üyesi Prof. Dr. Menderes Çınar, 7 Haziran öncesinde verdiği bir mülakatta siyasette bir kişinin Mısır’da doğması, Alevi olması ya da çocuk yapmaması gibi doğuştan gelen özelliklerin veya kişisel tercihlerin siyasi malzeme yapılmasını ve üstelik muhafazakâr bir tabanda bunun karşılık görmesini ‘acı’ olarak niteliyor. “Bunu yapanların veya onaylayanların geçmişte siyasi veya dinî tercihleri nedeniyle ‘yobaz’, ‘gerici’ gibi türlü biçimlerde damgalanmış kişiler olması ise, hem acı hem de umut kırıcı.’’ diyor Çınar. Daha geniş çerçevede AK Parti ve Gülen Hareketi gibi iki dindar grubun kamuoyuna yansıyan kavga hâli mütedeyyin kesimlerde yüksek bir travma üretmiş durumda.
 </p>
 <p>
  <strong>
   Televizyon ideologları!
  </strong>
 </p>
 <p>
  Akşam, TV’de anlatılanlar en ücra kasabadaki kahvehanenin konuşma cümlelerinden birine dönüşüyor. Gerçekliği sorgulandığında ‘Ama televizyon öyle diyor’ cümlesi çıkıyor ağzından ve orada ne deniyorsa sıralamaya başlıyor o muhafazakâr birey. Parti’nin kontrolündeki TV’ler (10’u aşkın) tek doğruyu sabah akşam ona taşıyor! Örülen bu duvar nedeniyle ünlü İslam düşünürü Seyyit Hüseyin Nasr’a ait şu cümleler muhtemeldir ki ona hiç ulaşmıyor: “Suriye’deki durumla ilgili Türkiye’ye bakın. Türkiye çok suçlu. Cumhurbaşkanı Tayyip Erdoğan benim arkadaşımdır. Birçok kereler Türkiye’ye gittim. Kendisi hapisteyken benim kitaplarımı okudu. Aynı şekilde bir önceki cumhurbaşkanı Gül de öyle. Onlara bu kadar yakınım. Fakat siz ne yapıyorsunuz? Nerede sizin İslami karakteriniz? Neden bu katillerin Türkiye’den geçerek Suriye’ye gitmesine izin veriyorsunuz?”
 </p>
 <p>
  Öyle bir propaganda ki komşuları ve akrabaları dâhil olmak üzere Türkiye’nin yarısının ‘terörist’ olduğuna inanan ya da inanmaya hazır bir insan prototipi üretiyor. Ankara’nın koridorlarında üretilen ‘ötekileştirme’ cümleleri en ücra köydeki partili insanın diline pelesenk oluyor. “Başına bir şey geldiyse vardır bir şey, yapmasaydı canım.” deniyor. Türkiye, tarihinin en büyük skandallarını yaşarken ve artık bu skandallar sıradanlaşmışken muhafazakâr - dindar bireyin tutumu ‘Eee, ne var bunda?’ oluyor.
 </p>
 <p>
  Parti, 13 yıllık iktidarının ilk yıllarında gösterdiği ‘özgürlükçü’ görünümden bir hayli uzak. Daha açıkçası baskıcı bir üçüncü dünya ülkesinin yönetimi nasıl davranıyorsa öyle davranıyor bir süredir. İslamcı ve muhafazakâr kitlenin, “Sizin medeniyet tasavvurunuz, demokrasi algınız bu muydu?” sorusuna muhatap olmasının sebebi de bu partinin icraatları.
 </p>
 <p>
  Hiç mi itiraz yok? Yeni Şafak’ta yazan birkaç yazarın cılız itirazı dışında yok gibi. AK Parti’ye desteğini sürdüren sol kökenli akademisyen Halil Berktay karşılaştığı genç Müslüman aydınların AK Partili gözükmeme yarışında olduğunu aktarıyor.
 </p>
 <p>
  Bir görüşe göre, bu durum sağdaki alternatifsizliğin bir sonucu. Sağda sağlam bir alternatif olsa yüzde 40’lık bir bloktan söz edilemeyecek. Yani muhafazakâr seçmen - AK Parti bütünleşmesi özel koşulların ürettiği bir durum. Metropol Araştırma Şirketi’nin başkanı Özer Sencar, Erdoğan’ın alternatifin çıkmaması için elinden geleni yaptığını söylüyor verdiği bir röportajında. Yani bu da ‘üretilen’ bir durumdur.
 </p>
 <p>
  Toplumsal mühendislik çalışmaları amacının tersi sonuçlar da doğurabiliyor. Büyük propaganda makinasına rağmen 7 Haziran’da 13 yıllık iktidar gitti. Bu iktidarın ‘iç ve dış mihraklar’ söyleminin inanılırlığının azaldığını gösterse de anket ve araştırmalar kopuşun çok yavaş olduğunu gösteriyor.
 </p>
 <p>
  Yüzde 40’ın hâlet-i ruhiyesini elbette Erdoğan ve AK Parti belirliyor. ‘Havuz medyası’ ve ‘Alo Fatih’ sistemi bunun için var. Ak Parti siyasetinin yegâne belirleyicisi Cumhurbaşkanı Erdoğan’ın bütün söylemi kendine oy veren ve verme potansiyeli olan ‘benzeşlere’ yani sağa yönelik. O kitlenin domine edilmesi ve farklı seslerden etkilenmemesi gerekiyor. Bütün devlet aygıtının ve propaganda cihazlarının bir kitleye (dindar-muhafazakâr) yönelik yoğun çalışmasının o kitlede oluşturabileceği travmatik sonuçlara bakmak gerekmiyor mu? Kabataş’ta başörtülü bir kadının başına gelenleri duysanız (ki bunun yalan olduğu tescillendi) ne yapardınız dindar bir birey olarak?
 </p>
 <p>
  Millî Gazete manşetten Saadet Partisi Mardin milletvekili adayının çocuğunun işten atılacağı tehdidiyle adaylığının geri çektirilmesini veriyor. Her partide benzer bir şikâyet… Şimdilerde Cadillac görünümlü ‘yerli araba’ skandalı gündemde. Sümeyye suikastı haberinden Kabataş’a uzanan iktidar medyasının ürettiği dehşetengiz yalanları bir bir hatırlatmaya gerek yok. AK Parti’nin kurucu iki büyüğü Bülent Arınç ve Abdullah Gül’ün yine AK Partililer tarafından ‘hain’ ilan edilmesi an meselesi. 100 kişi ölse bile başkentin ortasında bir güvenlik zafiyeti olmadığını artık biliyoruz! Başbakan danışmanları işçi tekmeleyebiliyor; 14 yaşında, kör bir kurşuna can veren çocuklar ‘terörist’ ilan edilebiliyor, ailesi meydanlarda yuhalatılabiliyor. Muhafazakâr kitle içinde ‘Yahu ne oluyoruz böyle?’ diye ses yükseltilmiyor. Tek tük sesler de kaybolup gidiyor.
 </p>
 <p>
  Muhalif yazarlar iktidar adına ölümle tehdit ediliyor. ‘Artık her şey MGK ve Kırmızı Kitap üzerinden gidiyor, teslim olun’ deniyor. Bunu 28 Şubat’ın generalleri bile söylememişken Erdoğan söylüyor, en sıkı Erdoğancılar ve AK Partililer söylüyor.
 </p>
 <p>
  ‘Çalıyorlar ama çalışıyorlar’ cümlesi iltifat gibi kabul ediliyor. Gazetecilerin baskı altında olduğunu, işlerini kaybettiklerini, hapse atıldıklarını, muhaliflerin susturulduğunu sağır sultan bile duydu. Devleti yönetenler sınırsız tahakküme yönelirken, sorumlulukları altında katliamlar, kazalar yaşanırken sınırsız sorumsuzluğa çekiliyorlar.
 </p>
 <p>
  Siyasi tarihimizde muhafazakâr ve dindar kitleleri temsil eden aydınlar, sözcüler ve partiler –ki buna AK Parti de dâhil- ne dedilerse tersi yapılıyor bugün. Eski Türkiye’den şikâyet edilen ne varsa yeni Türkiye eliyle pervasızca dolaşıma sokuluyor. Artık örnekleri saymak sıkıcı bir rutine dönüştü.  Askerî vesayet sisteminde muhaliflere nasıl davranılırsa, bir baskı rejiminde işler nasıl yürütülüyorsa iktidar tarafından o yapılıyor ve her hâlükârda destek var. Ve o destek, ekseriyetle muhafazakâr ve dindar kesimlerden oluşuyor. Muhalif İslamcı yazar Levent Gültekin tanıdığı başörtülü kişilerden “6 ay sonra yoksun!” diye mesajlar aldığını söylüyor. Sadece oy vermiyor, yukarıda ne üretiliyorsa ona da sahip çıkıyor.
 </p>
 <p>
  <img alt="" src="http://web.archive.org/web/20151021130755im_/http://medya.aksiyon.com.tr//aksiyon/2015/10/19/572239.jpg"/>
 </p>
 <p>
  <em>
   Hürriyet’e yapılan baskında AKP milletvekili Abdurrahim Boynukalın bir konuşma yapmıştı.
  </em>
 </p>
 <p>
  <strong>
   Darbelere direnildi ama...
  </strong>
 </p>
 <p>
  Dindarlar, Cumhuriyet Türkiye’sinde dışlanan en büyük kesimi oluşturdu. Aleviler de Kürtler de hakeza. Sistem neredeyse ‘ötekileştirme’ üzerine kurulmuştu. Çok partili hayatta yaşanan demokratikleşme mücadelesi bu ötekileştirme siyasetine karşı verildi ve 4-5 askerî müdahale ile kesilen bir mücadeleydi bu.
 </p>
 <p>
  AK Parti, büyük demokratikleşme programı ve söylemi ile ‘vesayet’ sistemini kırmaya aday bir hareket olarak çıktı ve siyaset tarihimizin en büyük, en uzun süreli oy desteğine sahip partisine dönüştü. Askerî vesayetin geriletilmesiyle de 2010’dan itibaren artık ‘muktedir’ hâle geldi. Ancak AKP, o tarihten sonra artan oranda ‘ötekileştirme’ siyasetinin yeni kaynağı oldu. Kutuplaştırıcı bir siyasetle dindar-mütedeyyin seçmeni kalıcı ve katı bir destekçiye dönüştürmeyi başardı. Artık onlarla olmayan karşı taraf ‘terörist’ti, çeteydi, ajandı, darbeciydi, haindi. Başlarına ne geliyorsa hak etmişlerdi. Cumhuriyet tarihi boyunca hiçbir güç böylesine ötekileştirmeye girişmedi. Dindar ve muhafazakâr hiçbir zaman böylesi bir ötekileştirmenin parçası ve destekleyicisi kılınmadı.
 </p>
 <p>
  Yüzde 40’ın travması da burada başlıyor. Daha önceden kendisinin ne olduğuna dair verdiği söylem ve mesajların tam tersini yapan bir kitle olarak algılanıyor artık. Devlet baskısı da, en yetkili ağızdan çıkan yalan ve hakaret de, cadı avı da, MGK siyaseti de, özgürlüklerin ayaklar altına alınması da, devletin kabahatli olduğu büyük felaketler de, yolsuzluklar da, şehirlerin ranta peşkeş çekilmesi de normal artık! Varlıklarının devamı için bir şekilde sürmesi gerektiğine inandıkları iktidarın devamı için kimliklerini kendi elleriyle yok ediyorlar.
 </p>
 <p>
  Bir tek ‘dava’ lafı var ama açıklayıcı değil. Akademisyen iseniz rektör ya da en azından dekan oluyorsunuz. Yazıyorum, dediğinizde bir köşeniz oluyor. İş kapıları sonuna kadar açılıyor. Üzerinizde herhangi bir devlet tehdidi olmuyor. Bombalar sizin mahallenizde patlamıyor. Devlet ve gücü sizin yanınızda. Bir de parkta biraz önce sohbet ettiğiniz bir CHP’liyi iktidara ve Erdoğan’a laf söyledi diye ihbar edebiliyorsunuz. İki dakika sonra polis muhatabınızı alıp götürüyor. Bir zamanlar hayatınızı zehreden ihbar ve cadı avı müessesesi sizin lehinize çalışıyor. Kariyer basamağınıza engel olduğunu düşündüğünüz birisi mi var, ‘paralel’ diyorsunuz ya da ‘kripto’; yolunuz açılıyor, süratle ilerliyorsunuz.  Böyle bir kitlenin yaşadıklarına kolayca ‘travma’ denebilir mi?
 </p>
 <p>
  Bir zamanlar sahip olduğunu düşündüğü kimliği büsbütün kaybetmesi başlı başına bir travma olsa gerek. Artık muhafazakâr-mütedeyyin kitleler değerler sisteminin taşıyıcısı olarak görülmüyor. Manevi üstünlüğünü ve söz üstünlüğünü kaybetti. CHP’nin ‘tek partisi’ gibi tarih boyunca anılacak bir dönemin taşıyıcıları olarak anılmak iç açıcı olmasa gerek.
 </p>
 <p>
  2-3 yıldır süren kutuplaştırıcı ve muhalifleri ‘öcü’ gösteren siyasetin raf ömrü doldu. Onca medya aygıtına rağmen etkisizliği en büyük şikâyet konusu. En AK Partili isimler dahi Kabataş’ın yalan olduğunu itiraf ettiler. Paralel diye sürdürülen davaların artık gına getirdiği ortada. Bu yalanın bir parçası olma duygusunu pekiştiren bir durum şüphesiz. İktidarın gitmesi demek imtiyazların da gitmesi anlamına geliyor.
 </p>
 <p>
  Öte taraftan ötekileştiren gücün en büyük korkusu bir gün bunun rövanşı olacağı. İktidarın ve ona sorgusuz sualsiz destek verenlerin çılgın hareketleri bunun işaretçisi. Hürriyet’e baskın yapan gruba konuşan AK Parti Milletvekili Abdurrahim Boynukalın “1 Kasım’dan ne çıkarsa çıksın, seni başkan yaptıracağız.” diyebiliyor mesela. Nokta’nın kapak yaptığı AKP Günlükleri’nde eski bakan bu duyguyu dışa vuruyor: “28 Şubat nasıl bizim karşımızda direnemediyse, biz de direnemeyeceğiz…”
 </p>
 <p>
  Biz ne hâle geldik sorusunun cevabı alınmadıkça ne hâle geldiğimizi kimse bilemez değil mi?
 </p>
</div>


Kaynak: [www.aksiyon.com.tr](http://www.aksiyon.com.tr/toplum/muhafazakar-travma_552614), [web.archive.org (arşiv bağlantısı)](http://web.archive.org/web/20151021130755/http://www.aksiyon.com.tr/toplum/muhafazakar-travma_552614)
