# İçimizdeki yabancıların ‘Türkiye Raporu’dur!

*Muhsin Öztürk 2012.07.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu sene Abant, Türkiye’de yaşayan yabancıların Türkiye’nin belli başlı konularıyla ilgili düşüncelerini ifade edebilecekleri bir platforma dönüştü. Farklı kişiler ve farklı bakış açıları vardı, tartışmaya açık olsa bile…
  </font>
 </div>
 <div id="newsText">
  <font class="detail-text">
   <p>
    Abant, bu sefer ateşli tartışmalara sahne olmak yerine akşam serinliği kıvamında aheste aheste giden, yer yer karşılıklı itirazların yükseldiği bir platform oldu. Türkiye’de yaşayan akademisyen, gazeteci, düşünce kuruluşu çalışanı ve diplomatlar “Türkiye Üzerine Farklı Bakışlar” başlığı altında Türkiye’yi tartıştı. İçerideki yabancılar gözüyle Türkiye masaya yatırıldı. Muhtemelen ilk defa böyle bir masa etrafında bir araya gelen topluluk 3 gün süren toplantının sonlarına doğru açıldı, aşinalık beraberinde daha yoğun tartışmaları getirdi.
   </p>
   <p>
    Medyanın konu edildiği son oturumda tartışma, tutuklu gazeteciler ve Ahmet Şık ismi üzerinden gitmeye başladığında Hürriyet’in deneyimli muhabiri Gülden Aydın’ın “20 yıldır gazetecilik yapıyorum, tutuklanıncaya kadar Ahmet Şık’ın ismini hiç duymadım.” sözü, ‘tartışmaya doğru yerden girelim’ çıkışıydı. Yer yer böyle çıkışlar oldu nitekim. Ümit Fırat, Mustafa Balbay’ın Cumhuriyet’te yazmaya devam ettiğini, tıpkı Tuncay Özkan gibi gazetecilik faaliyetlerinden dolayı değil, askerî darbe girişimi çerçevesinde yargılandığını hatırlattı. “AB’ye ne lüzum var, zaten hasta adam” kıvamında giden konuşmalara Türklerden itiraz geldi. Demokratikleşme süreçlerinde AB’nin olmazsa olmaz yeri vurgulandı. Todays Zaman’ın Türkiye’yi dışarıdan izleyenler için iyi bir başvuru kaynağı olmakla kalmayıp Türkiye meselelerine vâkıf tartışmacıları da bünyesinde barındırdığı açığa çıktı.
   </p>
   <p>
    <img alt="" height="387" src="http://web.archive.org/web/20120710075027im_/http://medya.aksiyon.com.tr/aksiyon/2012/07/02/muhsin-abant-2.jpg"/>
   </p>
   <p>
    Türkiye’nin Ortadoğu ve AB’de yeri ve konumu neydi? Rol model miydi mesela? Siyasi-demokratik kültürü nasıl bir toplum yapısından güç alıyordu? Türkiye’de medya ve yargı niye devletçi refleks içindeydi her zaman? Tamamen Batılı bir eğitim alan Avrupa görmüş hâkim ve savcıların değişen yasaları yine eski usulden ve statüko lehine okumaları neyle açıklanabilirdi?
   </p>
   <p>
    Peki, nasıl bir toplumsal zemine ve kültüre dayanıyor siyaset Türkiye’de? Akademisyen James Colella bunu trafiğe  gönderme yaparak açıklıyor: “Türkiye’ye gelince, araba kullanmanın daha önce hiç yaşamadığım bir deneyim olduğunu gördüm. Yayanın zaten bir hakkı yok. Kazalarda bile gücü olan galibi belirliyor. Çocuklarım devlet okullarına gidiyor. Sürekli bir rekabet var. Yapılan bir yanlışın cezası yok. Disiplin eksikliği, diğer insanlara saygı eksikliğini beraberinde getiriyor. “Colella’ya göre güçlü olanın ya da oyların çoğunu alanın değerlerini empoze etme hakkını kendinde görmesi doğal bir sonuç.
   </p>
   <p>
    Jane White, şiddet gören kadının, polis tarafından, şiddet gördüğü yere geri gönderilmesini “O polis de orada yaşıyor çünkü.” cümlesiyle açıklıyor. Bu durum, uzun bir tartışmaya, bazı itirazlara rağmen sonuç bildirgesinin ilk maddesine aileden ve eğitimden gelen olumsuz hususlar şeklinde giriyor.
   </p>
   <p>
    TOBB Üniversitesi’nden Larry Duane White, hâkim ve savcıların pek çoğunun Avrupa hukuk düzenini öğrenmeleri, AB üyesi ülkelerde gözlemler yapmış olmaları ve çok iyi yasa normlarına rağmen eski usul kararlar almaya devam etmelerini ilginç buluyor. Bu konu, kanunlara değil uygulayanların kültürüne dikkat çeken bir sonuç bildirgesi maddesi oluyor. Toplantının moderatörlüğünü üstlenen Ersin Kalaycıoğlu kural tanımazlığın kaynağını, devletten korkulması ama devlete saygı duyulmaması olarak açıklıyor. Korku ki Türkiye’de bir devlet siyasetidir. Ferhat Kentel söz alıyor o konuda da: “Korku, Türk vatandaşını inşa eden en önemli şey. Herkesin birbirinden korktuğu zamanlarda en kolay şey çoğunluk olana kaçmak. O vakit kendinizi güvenli hissediyorsunuz. Hainlik inşası bu toplumun kendinden inanılmaz korkuyor olmasıyla çok ilişkili. Korkularla inşa olduğunuzda güç ilişkileri içinde var oluyorsunuz artık.”
   </p>
   <p>
    Türkiye neden sonu gelmeyen bir demokratikleşme süreci yaşıyor da ‘yarı demokratik’ hayattan bir türlü kurtulamıyor? Todays Zaman Yayın Yönetmeni Bülent Keneş, “Türkiye’ye hiçbir zaman demokrasi gelmedi, gelmiş olsaydı gitmezdi. Demokrasiyi kurumlara ve kurullara kavuşturma gibi bir derdimiz olmadı. Ne DP, Özal ne de AK Parti bunu başarabildi. Demokrasi mevsimsel olarak geliyor gidiyor.” diyor. Ersin Kalaycıoğlu bu sözleri teyiden İngiltere’deki dönüşümün dinamiği olan güçlü orta sınıfa dikkat çekiyor: “Böyle toplumsal sınıf yok Türkiye’de. Kırsal kesim demokrasiyi cazip bulmuştur ama bu en az organize olmuş toplumdur. İş adamlarının pek çoğu hâlâ istikrarı özgürlükten daha önemli görüyor.”
   </p>
   <p>
    Türkiye’nin dönüşümü, devlete dayanmayan Anadolu sermayesinin varlığıyla vücut buldu. Levent Köker değişimdeki ‘devletçilik’ engeline dikkat çekiyor: “Reformlar için Avrupa katkısı beklemek Tanzimat sürecinde başlamıştı aslında. ‘Avrupa’nın Osmanlı’ya baskı yapması gerek’ deniyordu. Türkiye’de yasal kültür içinde devletçilik anlayışı var. Hükümet milliyetçi ve muhafazakâr kökenden geliyor. Muhalefet de yine milliyetçi. Sosyal, siyasal anlamda birbiriyle mücadele eden farklı milliyetçilikler var ortada.”
   </p>
   <p>
    <strong>
     Değişimin kaynağı halk olmalı!
    </strong>
   </p>
   <p>
    Bu yıl Abant toplantısında Azerbaycan’dan Şili’ye, İsrail’den Kolombiya’ya pek çok diplomatik temsilci hazır bulundu. Ancak Güney Afrika ve Ukrayna büyükelçileri toplantılar boyunca en çok söz alan ve tartışmalara katılan kişilerdi. Güney Afrika Ankara Büyükelçisi Vika Khumalo’nun “Bir ülkenin demokratikleşmesinin şartı o isteğin o ülkede yaşayan insanlardan gelmesidir. Her şey halktan kaynaklanmalı. Öyle değilse sorun çıkar. Sürdürülebilir demokrasi için halkın talepleri çok önemli.” çıkışı kayda değerdi. Değişim talebi içeriden gelmeli söylemi Ukrayna Büyükelçisi Sergei Korsunski’de de ön plandaydı: “Demokrasi dışarıdan empoze edilemez. Belli formlarda da yapılamaz. Buna karşı bir duruş var. Bir ülke diğerine sen bizim yaptığımız gibi yap dememeli. Amerikan demokrasi modelini takdir ediyorum ama onun da artıları eksileri var.”
   </p>
   <p>
    Korsunski, aynı zamanda Türkiye’nin AB yolculuğunda rollerin değiştiği fikrinde. “Türkiye AB’ye niye girsin ki? Türkiye önemli bir ekonomiye sahip. Artık süper güç hâline geldi. Şartları biz dikte edebiliriz diyebilir.” Tartışmalar uzadı ama ortak bir sonuca varıldı: Her ne kadar Avrupa müzakerelerin başladığı o günden bu yana zayıflamış ve fakirleşmişse de demokratikleşme ve hayat standartları konusunda Türkiye’nin hâlâ AB’ye ihtiyacı var.
   </p>
   <p>
    İki büyükelçinin Osmanlı’nın ve bugüne yansıması konusunda farklı görüşleri vardı. Vika Khumalo gayet olumlu. “Türkiye eş bir ortak olarak bize geliyor. Osmanlı İmparatorluğu’nu da Türkiye’yi de hiçbir zaman sömürgeci olarak görmedik. 2002 yılından sonra diplomatik ilişkilerimiz gelişti. Güney Afrika’da yaşayan Türklerin sayısı artmaya başladı.“ derken Ukrayna Büyükelçisi ise Fetih 1453 filminden şikâyetçi oldu. “Her yıl Rusya’da Rus donanmasının Türk donanmasını yendiği günler anılır. Çok tuhaftı, biraz da iticiydi. Türkiye’de de tarih bizim gözümüzün içine sokuluyor.”
   </p>
   <p>
    Türkiye ve Ortadoğu tartışılır da ‘Türkiye rol model mi, değil mi’ tartışması gündeme gelmez mi? Gelir. Her seferinde aslında rol model olmadığından dem vurulur. ‘Türkiye modeli hâlâ inşa hâlinde’ cümlesi durumu özetliyordu aslında. Komşularla sıfır sorundan bugünkü çatışma ortamına sürüklenme hâli başlı başına tartışma konusuydu. Zaman yazarı Abdülhamit Bilici, sıfır sorunun altın döneminde Türkiye’nin hem Doğu hem Batı, hem Rusya hem de Amerika’yla iyi ilişkiler geliştirme lüksüne sahip olduğunu, çatışma ve ayrışmalarla beraber bu lüksünü kaybettiğini belirtiyor: “Kriz anında yumuşak gücün tek başına yeterli olmadığını gördük...”
   </p>
   <p>
    Peki, Türkiye Ortadoğu’da öncü bir ülke mi yahut öncü olmalı mı? Suriye’den katılan Aliya Türki, Türkiye ile Ortadoğu ülkeleri arasında ticari ilişkiler dışında neredeyse hiçbir ilişkinin olmadığına dikkat çekiyor. “Somut ilişkiler yok. Beklentilere rağmen Arap Baharı’nda Türkiye bizim için fazla bir şey yapamayacağını gösterdi. Ayrıca Türkiye Arap dünyasına niye liderlik etsin ki!..” Model tartışmasının Arap dünyasındaki algısı aşağı yukarı böyle. Elbette Türkiye’nin Ortadoğu’da rolü olmadığı, bir şey yapmadığı ve yapamayacağı anlamına gelmiyor bu. Ama her seferinde Türkiye’ye ‘abi’ rolü biçmek ‘abiliğin reddi’ ile sonuçlanıyor.
   </p>
   <p>
    Avrupa kendine gel!
   </p>
   <p>
    Avrupa Birliği tartışılırken Pakistanlı bir gazetecinin “Türkiye AB’nin PKK’ya desteğini bloke etmeden başarıya ulaşamayacaktır. İslamofobik ve aşırı eğilimlerden söz ediyoruz Avrupa’da.” sözleri, uzun bir tartışmanın kapısını araladı. Fatih Üniversitesi’nden Kenyalı Muhammed Bakari “Avrupa bununla yüzleşmeli.” derken aynı üniversiteden İhsan Yılmaz da Avrupa’nın tek bir bütün olarak değerlendirilemeyeceğine, mesela sol aydınların İslamofobik olarak nitelendirilemeyeceğine vurgu yaptı. Joost Lagendijk ise “Bunu o kadar abartmayın. Fransa ve Hollanda’yı iyi tanıyorum. Aşırı sağ yüzde 15. Az değil ama yüzde 85’i bunlardan nefret ediyor, bu da unutulmamalı.” diye karşı çıktı bu fikre.
   </p>
   <p>
    Güney Afrikalı Bruce Graves’e göre, Avrupa, aday ülkelere ‘AB’ye girmeniz için kendinizi çok iyi yetiştirmeniz lazım’ diyerek ‘Siz ikinci sınıf insanlarsınız’ demiş oluyor aslında. Üstelik AB’nin kendi içinde yapması gereken reformları yapamadığına, söz gelimi adam kayırmacılığın had safhada olduğu İtalya’da bir üniversitede bütün akademisyenlerin aynı aileye mensup olduğuna vurgu yapıyor Graves. “Türkiye’ye gelebildim ama İtalya’da bir üniversiteye gidemeyeceğimi biliyorum.” Avrupa ve İslamofobi tartışmasında Ferhat Kentel’den ‘Çok uzaklara gitmeyelim’ uyarısı geldi. “İslamofobi’yi Türkiye’de de görebilirsiniz. Demokratik ve solcu bir hanım olan Rahşan Ecevit bile İslamofobik kavramlar kullanıyor. Kemalist rejimin İslamofobi’sinden söz edebiliriz mesela.”
   </p>
   <p>
    Agos’tan Lili Gasparian’ın şakayla karışık, “AB gibi soğukkanlı olacaksa Türkiye bu birliğe girmesin.” cümlesine, Hüseyin Gülerce, gülerek, “Biz kendi sıcakkanlılığımızı taşırız oraya, merak etmeyin.” diye karşılık verdi. Lagendijk’in “Birçok Türk katılımcı Avrupa Birliği’ne girmek istiyor, birçok Avrupalı da Avrupa Birliği’ni dağıtmaya çalışıyor. Burada ne oluyor!” kabilinden çıkışı kayda geçti.
   </p>
   <p>
    Konuşulan o kadar çok konu ve başlık var ki! Sahi eskiden Abant konuşmaları bir kitapta toplanırdı!..
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32977-icimizdeki-yabancilarin-turkiye-raporudur.html), [web.archive.org (arşiv bağlantısı)](http://web.archive.org/web/20120710075027/http://www.aksiyon.com.tr:80/aksiyon/haber-32977-icimizdeki-yabancilarin-turkiye-raporudur.html)
