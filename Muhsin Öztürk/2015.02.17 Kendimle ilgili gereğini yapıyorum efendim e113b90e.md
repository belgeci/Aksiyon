# Kendimle ilgili gereğini yapıyorum efendim

*Muhsin Öztürk 2015.02.17*

<div class="pNewsDetailMainContent" itemprop="articleBody">
 <p>
  Bugün bütün özgül ağırlıklar ‘tek adam’ sisteminin tehdidi altında. Ve bu siyasetle de sınırlı değil. Yeni Türkiye’nin liderine ayak uydurmaksa tercihiniz, kendinizi sıfırlamanız kaçınılmaz bir son!
 </p>
 <p>
  Dönemin başbakanı ve oğluna ait olduğu iddia edilen telefon ‘tape’sinde, evdeki paralarla ilgili olarak ‘Daha sıfırlayamadınız mı?’ diye soruluyordu. Bu ‘tape’nin, görünür siyasi sonucu olmasa da siyasi tarih literatüründe karşılığı olduğu gerçek. ‘Sıfırlama’ kavramı bir başka açıdan ‘muktedir’in söylemine ayak uydurmaya çalışan herkes için mukadder oldu.
 </p>
 <p>
  Türkiye’de uzun yıllar değer olarak var olmuş nice kişi ve kurumun sıfırlanmasında kullanılacak en yararlı kavram ilginç bir yerde ortaya çıkıverdi. Büyük bir medya grubunda ‘hükümet komiseri’ görevi yapan ‘Alo Fatih’, işleri ‘Reis’in istediği şekilde yürütememesinden dolayı ağır fırça yediğinde “Kendimle ilgili gereğini yapacağım.” deyiverdi. Sansürü, kimin ekrana çıkacağını-çıkmayacağını ve alt yazıları yeterince kontrol edemeyen kişiydi o. En güçlünün tarif ettiği ‘görev’e talip olan kişinin, yüksek mevkilere geldiğinde tek gözeteceği şeyi bir an unutması hâlinde başına geleceğe en güzel örnekti. İktidar medyasının önde gelen üç yayın yönetmeninin birlikte kapı önüne konması da belki bu türe girebilir. O devasa öğütücü gücün gadrinden kurtulabilmek mümkün mü?
 </p>
 <p>
  Henüz oluşmakta olan Yeni Türkiye teamüllerini ilk fark edenler, yeni döneme en çabuk ayak uyduranlar oldu. Yeni bir devir vardı ve bu devrin parametreleri bütünüyle farklıydı. ‘Yeni Türkiye, ileri demokrasi’ lafları havada uçuşsa bile şeytan ayrıntıda gizliydi. Ankara’nın yeni koridorlarına kulak veren, üstün sezgileriyle değişmekte olan düzene sessiz sedasız ayak uyduran ipi göğüsleyecekti. Böyle bir anda en dindar olanının pek de ‘yolsuzluğa’ karşı olmadığı, en liberalin de ‘yasaklara’ ve ‘baskı devletine’  meyyal olduğu ortaya çıktı. En sivil olan fenafil devlet olmuştu bile. Eskinin demokratı demokratlığı bozuk para etmişti. En MGK karşıtı antimilitarist, MGK’ya methiyeler düzmekteydi.
 </p>
 <p>
  Âdeta yılların muhkem kaleleri çökmüş; kimlikler, hikâyeler birbirine karışmıştı. Kim kimdi, nereden gelmiş, nereye gidiyordu? Niye o konuşan genç özgürlükçü(!) akademisyen buram buram Vural Savaş kokuyordu? O hocaya ne olmuştu öyle? Yılların tecrübeli siyasetçisi hırsla niye o mayınlı araziye dalmıştı? Belli ki “kendi hakkında gereğini yapmak’ Yeni Türkiye’nin en geçerli teamülü olmuştu! Sıfırlanan şey sadece hukukun üstünlüğü, özgürlükler, sivillik, adalet, vicdan, siyaset ve Türkiye’nin dünyadaki itibarı olmamış, nice kişi ve kurum da tanınmaz hâle gelmişti.
 </p>
 <p>
  <strong>
   Özgül ağırlığın ağırlığı!
  </strong>
 </p>
 <p>
  <img alt="" src="/web/20150730045626im_/http://www.aksiyon.com.tr/siyaset/ http:/medya.aksiyon.com.tr/aksiyon/2015/02/17/564701.jpg "/>
  Başbakan Yardımcısı Bülent Arınç, AK Parti hareketinin ‘abisi’, partinin 3 kurucu liderinden biri ve hâlen hükümet sözcüsü. Son birkaç yıldır hükümet ve AK Parti’nin duruşu olarak dillendirdiği şeylerin tersinin çıkması, sözlerinin kaale alınmaması yahut bizzat partililerce çiğnenmesi sırasında ‘benim bir özgül ağırlığım var’ deyivermişti. Özgül ağırlığı ile ilgili sözlerinin muhatabı bizzat Recep Tayyip Erdoğan’dı. Şikâyet ettiği durum defalarca cereyan etti; kâh sustu, kâh şikâyet etti. Bülent Arınç’ın gelgitleri, ustalık döneminin yeni siyasi karakteristiğinin sonucuydu. Erdoğan’ın ‘başkanlık sistemi’ adını verdiği ama aslında her şeyi zapturapt altına almak demek olan yeni düzene ilişkin nasıl tavır alınacağı kestirilememişti belli ki. Yeni dönemin ‘kurşun askeri’ yeni yetmeler eski ağır ağabeylere karşıydı; resmen ‘ha var, ha yok’ durumuna düşürülmüştü. AK Parti’nin aldığı büyük destekte ve güvende Arınç’ın ve birkaç kişinin orada olmasının önemi vardı ama onlar o güvene karşılık veremez, kötü gidişata set çekemez oldu. Öte yandan Bülent Arınç direniyor. Malumu ilan ederek “Yüzde 50 bizden nefret ediyor. Türkiye yönetilebilir bir ülke olmaktan çıkabilir.” dedi. Direnmek lafın gelişi; yakında üçüncü dönemi dolan milletvekili olarak vedaya hazırlanırken bazı problemlere dikkat çekiyor. Hâlen, üst üste çıkartılan yasalarla muhaberat devletini inşa eden partinin hükümet sözcüsü o. Gelecek günlerin sürprizlere gebe olmasını dileriz, zira konu ‘özgül ağırlık’ meselesi olmayı çoktan geçti.
  <br>
   <br>
    <strong>
     Kardeşlik hukuku derken!
    </strong>
   </br>
  </br>
 </p>
 <p>
  <img alt="" src="http://web.archive.org/web/20150730045626im_/http://medya.aksiyon.com.tr//aksiyon/2015/02/17/564702.jpg "/>
  Abdullah Gül Cumhurbaşkanlığı makamında henüz oturduğu sırada ‘kardeşlik hukuku’ dâhilinde siyaseten tasfiye edildi. Cumhurbaşkanı Gül, Erdoğan’dan farklı düşündüğünü belli ettiği yahut inisiyatif alması beklenen Gezi gibi tüm konularda geri adım atmak zorunda kaldı. Cumhurbaşkanlığı seçimleri sürecinde dönemin başbakanı Erdoğan ve çevresi, onun varlığını yok sayarak Cumhuriyet tarihinde Köşk’te ilk defa sivil kişi ve siyasetin var olacağı propagandası yaptı. Sanki Gül’ün cumhurbaşkanlığı hiç yaşanmamıştı ya da eski vesayet düzeninin bir devamı olarak var olmuştu. Birkaç nazik düzeltme dışında argüman buydu. Gül, 17 Aralık öncesinde Türkiye’nin geleceğinde etkinliği sürecek en önemli siyasi aktör iken, henüz Köşk’ten inmeden önce Erdoğan eylem planına uyumlu hareket etmek suretiyle kendi siyasi geleceğini neredeyse bitirdi. Yasakçı ve devleti otoriter kılan MİT, HSYK, İnternet yasalarını onaylayan cumhurbaşkanı olması her kesimin teveccühünü kazanan kimliğine büyük darbe vurdu. Tam da bu nedenle ne Erdoğan Cumhurbaşkanlığı Köşkü’ne adım atarken arkasında partisini bırakacağı kişilerin içinde Gül vardı ne de Gül’ün ‘ben de varım’ diyecek hâli. Gül, yasaları onaylayarak ‘öteki’ yüzde 50 nezdindeki itibarını sarsarken, “eldeki yüzde 50”nin alanına da sokulmadı. 11. Cumhurbaşkanı Gül biraz da kendi güttüğü stratejiyle kendi ipini çekti. Gelecek günlerdeki siyasi etkinliği tamamen onun cesaretiyle, ‘kendi kendine’ ne yapacağı ile ilgili artık.
  <br>
   <br>
    <strong>
     Bir yiğitoğlu, Davutoğlu!
    </strong>
   </br>
  </br>
 </p>
 <p>
  <img alt="" src="http://web.archive.org/web/20150730045626im_/http://medya.aksiyon.com.tr//aksiyon/2015/02/17/564703.jpg "/>
  Erdoğan’ın cumhurbaşkanlığına adaylığını koyacağını açıklamasıyla başbakanın kim olacağı merakıyla gözlerin çevrildiği isimlerden biriydi Davutoğlu. Sadece buna yakıştırıldığı için değil, yıllardan beri 2014 senaryolarında isminin geçmesine kaynaklık eden arzusuydu bunun sebebi. Evet, bir lider değildi; Erdoğan’ın karizmasıyla karizma yarıştırması beklenmeyeceğinden tercih edildiği yorumları da yapıldı. Ama bir aurası, kadrosu hatta Erdoğan’dan farklı olarak entelektüel birikimi ve buna bağlı da bir medeniyet tasavvuru vardı. Belki bir zamanlar vardı. Üstelik Erdoğan’dan sıkılmaya başlayan partili için de iyi gelecekti. Erdoğan’ın kurguladığı iktidar denkleminde kim başbakan olsa ‘etkisiz’ olacaktı; Gül’ün diskalifiye edilmesi, etkili olabileceği varsayımından dolayıydı belki. Gelinen noktada Davutoğlu’nun Arınç’tan farkı henüz ‘ama benim özgül ağırlığım var’ cümlesini kurmamış olması. Mustafa Karaalioğlu’na “Gülen Hareketi deme örgüt de, çete de!” diyen Erdoğan, Karaalioğlu’ndan alamadığı verimi Davutoğlu’ndan almış gözüküyor. Mizah dergileri Davutoğlu’nun neye dönüştüğünü çizmekle meşgul. Davutoğlu, sadece entelektüel itibarı ve medeniyet tasavvuru iddiasını değil, kendinden beklentileri de, icranın başı olmanın gücünü de ‘bitirme’nin eşiğinde. Bir dirençten söz etmek gerekiyorsa konu bununla ilgili. Bütün senaryolar ‘acaba toparlayabilir mi’ üzerine.
 </p>
 <p>
  <strong>
   Bir hareket tasfiye oldu!
  </strong>
 </p>
 <p>
  Üç AK Parti önde gelenine dair bu değinmeler AK Parti’nin dönüşen hikâyesinin yansıması aslında. 10 yıllık mirasını kendi elleriyle heba eden bir partiden söz ediyoruz. 10 yıl boyunca neyle savaştı ise artık onu savunan, karşı olduğunu ilan ettiği ‘vesayet’i başka türlü yaşatan, demokrasiden elde ettiği güçle demokratik hayata büyük darbe indiren bir parti hüviyetinde artık. Türkiye tarihinde ‘devrim’ niteliğindeki hikâyesini kendi eliyle sonlandırmış durumda. ‘İç ve dış düşmanlar’ artık Türkiye’nin en önemli siyasi hareketinden soruluyor, daha ne olsun!
 </p>
 <p>
  <strong>
   Bertaraf olmadık çok şükür!
  </strong>
 </p>
 <p>
  Liberal Düşünce Topluluğu (LDT) Türkiye’nin son 20 yılına damga vurmuş en önemli düşünce kuruluşlarından biriydi. Hem üyelerinin faaliyetleri hem de yayınlarıyla Türkiye’nin özgürlük literatürüne ciddi katkı verdi. 2002 yılından itibaren AK Parti iktidarı döneminde LDT, genel itibariyle askerî vesayetin sona erdirilmesi ve Türkiye’nin demokratikleşmesi gerekçesiyle açık desteğini esirgemedi. Pek çok liberal, demokrat sivil kesim gibi. Mustafa Erdoğan gibi muhafazakâr kesimde büyük saygınlığı olan isimlerin AK Parti’nin demokratikleşme programında yönlendirici etkisi olduğu da açık. 2011’de siyasete yönelik eleştiriler getiren Prof. Dr. Mustafa Erdoğan Star Gazetesi’nden uzaklaştırıldı. 2013 Gezi olaylarından itibaren Atilla Yayla, Bekir Berat Özipek, Murat Yılmaz, Gülay Göktürk gibi LDT çatısı altındaki isimler, iktidarın dolaşıma soktuğu ‘iç ve dış düşmanlar’, ‘gezi darbesi’ gibi söylemleri büyük ölçüde sahiplendi, iktidarın özgürlükleri hiçe sayan hatta bitiren tutumunu ‘büyük tehditler’ ve çözüm süreci gerekçesiyle savundu. Özgürlükleri değil iktidarı savunmayı tercih etti. Mustafa Erdoğan, İhsan Dağı, Bican Şahin, Kazım Berzeg gibi LDT’nin diğer önde gelen isimleri Ak Parti’nin bu yeni durumunu demokrasiye ve özgürlüklere karşı açık tehdit olarak gördüler. Bu ayrışma 17 Aralık’tan sonra da artarak devam etti ve Liberal Düşünce Topluluğu ikiye bölündü. Sorun; 21 yılını dolduran LDT’nin özellikle aktif üyeleri üzerinden baskıları, yasakları, hukuksuzlukları, linçleri savunan hatta bunların şekillenmesine bizzat katkı yapan bir ‘düşünce’ grubu olarak algılanıyor artık. 28 Şubat’a direnmiş, neredeyse çeyrek asırlık özenle biriktirilmiş özgürlük mirasının bir kısım sahipleri ‘çok büyük tehditler var’ gerekçesiyle ülkenin sıkıyönetime doğru gidişinin en büyük destekçisi olmuştu. Bir tarih heba edilmişti. Televizyon ekranlarında iç güvenlik yasasını ‘demokratik hayatın devamı için gerekli’ diye savunan LDT üyesi görmek artık kimseyi şaşırtmıyor. Mustafa Erdoğan görev yaptığı üniversitede iktidar baskılarıyla dekanlık görevinden ayrılmak zorunda bırakıldığında hâlihazırdaki LDT üyelerinden ses çıkmadı. İtirazları var mıdır, ‘korku devleti’nin işleyen mekanizmasından çekinilmekte midir yoksa ‘ileri demokrasi’nin kaçınılmaz gerekleri olarak mı görmektedirler, bilinmez.
 </p>
 <p>
  <strong>
   Türkiye böyle özgürlük görmedi!
  </strong>
 </p>
 <p>
  <img alt="" src="http://web.archive.org/web/20150730045626im_/http://medya.aksiyon.com.tr//aksiyon/2015/02/17/564704.jpg "/>
 </p>
 <p>
  LDT’nin hem önemli bir düşünce kuruluşu olmasında hem de söz konusu gerileyen imajında en önemli aktörlerden biri siyaset bilimci Prof. Dr. Atilla Yayla oldu. Daha öncesinde de Atatürk’e ‘Bu adam’ dediği için haksız saldırılara uğrayan, kendisinin de sıklıkla belirttiği gibi Türkiye’deki liberallerle en geniş iletişim ağını kurmuş kişi aynı zamanda. Bu nedenle diğerleri değil ama onun 2013 sonrası aldığı pozisyon özgürlükçü çevrelerde büyük hayal kırıklığı üretmiş durumda. Sadece LDT’nin 20 yıllık çizgisinden sapmasında etkili olmuş değil, her kişiye nasip olmayacak bir düşünce adamı kimliğini bizzat kendi elleriyle sarsmış oldu. Yayla’ya göre paralel devlet o kadar büyük tehlike ki, bu tehlike bertaraf olana kadar –ki bu hayli uzun sürecektir- sıkıyönetim, yasaklar, baskılar meşru görülebilir. Yazdıklarından çıkarılacak sonuç bu. Gazetecilerin açıkça siyasi iktidarca tehdit edildiği, içeriye atıldığı, işlerini kaybettiği; gazetelerin kapatıldığı ya da iktidar lehine el değiştirdiği tarifsiz bir baskı ve özgürlük karşıtı ortam için “Türkiye’de basın, tarihte hiç olmadığı kadar özgür” diyebildi. Demekle kalmayıp bunu ispatlamaya da girişti. Her yazısında otonomi ve paralel diyerek ‘savaşa en amansız destek veren kişi’ portresi çizse de 2013 yazına kadar Zaman’da yazarken otonomi ve paralel tehdidinden söz etmişliği yoktu. Köşk’te Erdoğan’ın sofrasıyla ilgili ayrıntılar verirken ‘eleştirdim’ vurgusu yapması, yer yer kıyısından köşesinden eleştiriyor görünmesi kendi imajıyla ilgili aşınmadan bihaber olmadığının göstergesi olmalı. Zira, liberal saygın bir kişinin ‘illiberal’ portresi herkesin dilinde. Tıpkı LDT üyesi özgürlük dostlarının Patagonya’ya savruluşu gibi. İktidar nezdinde artan itibarın bedeli özgürlükçü kimliğin toprağa gömülmesi oldu. Tıpkı Etyen Mahçupyan, Osman Can gibi partiyle bütünleşirken demokratlıkları buharlaşanlar gibi.
 </p>
 <p>
  <strong>
   Diyanet kime emanet?
  </strong>
 </p>
 <p>
  Diyanet İşleri Başkanı Mehmet Görmez, TV’de kendilerine yönelik eleştirilere cevap yetiştirirken son dakika eklemesi babında ‘bir kamu kuruluşu’ olduklarını söylüyor. Yani özerkliği olmayan, hiyerarşiye tabi kuruluş olarak yukarıdan gelen emirlere açık. Diyanet İşleri Başkanlığı ile Türk Silahlı Kuvvetleri’nin aynı gün içinde kurulması Cumhuriyet rejimi için her ikisine yüklenen anlamla ilgili. Bu nedenle de mütedeyyin kesimlerin serpilip büyümesi Diyanet’in uzağında gerçekleşti. Kurumun devletten ve siyasetten gelecek etkiye açık yapısı son yıllarda iyice su yüzüne çıktı. Askerî vesayet etkilerini hutbelerde gösterirdi, şimdi Yeni Türkiye devleti etkilerini fazlasıyla gösteriyor. Seçimlere yakın siyasi iktidara destek çıkma anlamına gelen hutbe okutmaktan, sadece siyasi iktidarın sorun ettiklerini sorun eden ‘din’i kaygı taşımasına kadar her bakımdan sorgulanan bir kurum artık. Camiler hiç bu kadar siyasetin etkisi altına girmemişti. Öte yandan Hayrettin Karaman gibi İslam hukukçularının ‘yolsuzluk hırsızlık değildir’ demeleri, demekle kalmayıp üzerine yazılar yazmaları ilahiyat dünyasındaki gerilemenin bir başka veçhesi. ‘Umumun hakkı için cüz feda edilebilir’ gibi Mecelle hükümlerini hatırlatarak bir toplumsal kesimin imhasına meşruiyet üreten görüş de oradan geldi. Ahmet Taşgetiren’den Yusuf Kaplan’a uzanan muhafazakâr aydın kesiminin dinî ve dünyevi hassasiyetleri neredeyse ‘iktidar’ın dinî ve dünyevi hassasiyetleri ya da hassasiyetsizliklerine dönüşmüş durumda. Muhafazakâr aydın, ilahiyatçı ve diyanet memurları hiç bu kadar jakoben bir siyasetin parçasına dönüşmemişti. Artık onlar yeni ‘kırmızı kitap’ın marifetlerinden dem vuruyor, en önde gözükmenin yarışını veriyorlar. Başta alternatifleri var mıydı? Elbette.
 </p>
 <p>
  <img alt="" src="http://web.archive.org/web/20150730045626im_/http://medya.aksiyon.com.tr//aksiyon/2015/02/17/564705.jpg "/>
  <br/>
  <br/>
  <strong>
   Devletin yedeğindeki sıfırlanan sivil ve dinî cemaat!
  </strong>
 </p>
 <p>
  Görünen tabloya bakılırsa Hizmet Hareketi dışında pek çok dinî cemaat ya da tarikat, iktidarın gönüllü ya da zorunlu destekçisi durumunda. Yeni Asya, Çarşamba Cemaati gibi istisnalar olsa bile. Ancak bu tamamıyla gönül rızasıyla oluşmuş bir tablo değil. ‘Millî irade’ ilanlarının hangi baskılarla elde edildiğine dair konuşmalar yansımıştı medyaya. Hatta bazı vakıf ve kurum yöneticilerine yönelik ağır küfürlü ifadeler de yer almaktaydı. Tabii ki hepsi zorla hizaya getirmenin ürünü değil. Düne kadar siyasetle hiç ilgisi olmayan cami cemaati ve tarikat üyelerinin ağızlarında Erdoğan’ın ‘casus, virüs, darbe, çapulcu, terörist’ sözcükleri dolaşıyor. Bu durumda Ali Bulaç’ın analizlerine dayanabiliriz. AK Parti öncesinde öyle ya da böyle kendi imkânları ile ayakta duran ‘sivil’ dinî gruplar 12 yıl içerisinde devlet kaynaklarıyla içli dışlı olmanın sonucu artık sivil hüviyetlerini yitirmişler, devletten gelecek her teklife ve tehdide boyun eğebilecek duruma gelmişlerdir. “Aslında siyasetle ilişkim yok ama AK Parti’ye darbe yapıldığı için oradayım” diyerek tarafını açıklarken kaybettiği sivilliğin resmini çiziyor pek çokları. Kendi söylemini üretmiyor, iktidarın ürettiğini kullanıyor. Bir iktidar siyaseti içinde ne güneşler batıyor!
 </p>
 <p>
  <strong>
   Aslında hiç olmadılar mı?
  </strong>
 </p>
 <p>
  Muhafazakâr kimliğe sahip iktidara en yakın olanlar İslamcı ve gelenekçi yazarlardı.  En çok etkilenenler de onlar oldu. Ünlü şairden mülhem, ‘nice entelektüeller vardı ama aslında hiç yoktular’ diyecek kadar. Yine Ali Bulaç’ı referans verirsek “İslamcı entelektüeller Çanakkale’den sonra ikinci büyük kıyıma uğratıldı AK Parti döneminde”. Bu kıyım memurlaşma ile oldu. Dünün İslamcı yayıncısı, yazarı, gazetecisi, düşünürü, akademisyeni, kanaat önderi ya resmen devlet memuru oldu ya da bulunduğu yerde iktidarın imtiyazları ve söylemleriyle kuşanarak gönüllü olarak o memurluğa intisap etti. Bir zamanlar Kemalist aydınların yaşadığını muhafazakâr ve İslamcı aydınlar yaşadı; ‘Biz bilmeyiz, beyimiz bilir’ diyerek gözlerini, kulaklarını, bütün alıcılarını neredeyse tümüyle Ankara’dan gelecek mesajlara diktiler. Belki bu sayede hayallerinde umamayacakları maddi imkânlara kavuştular ama itibar, vicdan ve düşünce sıkletinde küme düştüler. O yüzden televizyonlarda ‘savunulması imkânsız şeyleri savunurken’ düştükleri gülünç durumlar içler acısı. Sanki hiç değerler, vicdan ve özgürlük siyasetinin parçası olmamış gibiler. Canlı yayında “soğukkanlı şekilde yalan” söylüyorsun dendiğinde diyecek bir sözü kalmayacak kadar.
 </p>
 <p>
  <img alt="" src="http://web.archive.org/web/20150730045626im_/http://medya.aksiyon.com.tr//aksiyon/2015/02/17/564706.jpg "/>
  <br/>
  <br/>
  <strong>
   Tank var, think yok!
  </strong>
 </p>
 <p>
  “Büyüyen Türkiye’nin çok geniş politik seçeneklere ihtiyacı var’ diye varlık gösteren, çoğunluğu Ankara merkezli düşünce kuruluşları pıtrak gibi çoğalırken zamanla ‘Türk usulü Think-Thank’ gerçeğiyle karşılaştık. Düşünce kuruluşlarının durumu Erdoğan’ın bize özgü ‘başkanlık sistemi’ modeline benzedi; içinde düşüncenin kırıntıları dahi olmayan, tamamen iktidarın siyasi önceliklerini hatta komplo teorilerini raporlaştıran ve televizyon ekranlarında tekrarlama dışında işlevi olmayan kurumlara dönüştüler. Düşünce, düşünce kuruluşu, düşünce kuruluşu uzmanı büsbütün -istisnaları olmakla birlikte- iktidarın dümen suyuna girdi, iktidar da onların kısıtlı argümanlar dünyasına mahkûm. Karşılıklı sıfırlama mekanizması, karşılıklı kazançlı çıkma mekanizması olarak görüldüğü için tercih edilmiş olsa gerekti. O düşünce kuruluşlarının artık tanınan uzmanlarını her gün bir başka konuda ‘uzmanlıklarını’ sergilerken görmek mümkün.
 </p>
 <p>
  <strong>
   Patronuna âşık sendika!
  </strong>
 </p>
 <p>
  Ajanslara “yaklaşan seçimler nedeniyle bulunduğu görevden istifa etti” diye bir sendika başkanının haberi düştüğünde kimin nereden adaylık koyacağı hemen belli oluyor. Öyle bir sendika düşünmelisiniz ki temsil ettiği işçileri ya da memurları yani emekçileri değil, pazarlık masasına oturduğu ‘büyük patron’un çıkarlarını korumakla yükümlü olsun. Ayrıntıları geçen günlerde Aksiyon’un ‘Tüken-iş’ kapağında işlenen neredeyse işçi ve memurları sürdürülebilir köleliğe mahkûm eden sistem bazı sendika liderlerini iktidar nezdinde hatırı sayılır kılarken ‘zorba’ siyasetin de parçası olmuş, değerler ve ‘emekçi’nin hakkı sıfırlanmıştı.Elbette kendilerininki de!
 </p>
 <p>
  <strong>
   Arkanda biz varız, sen yap!
  </strong>
 </p>
 <p>
  <img alt="" src="http://web.archive.org/web/20150730045626im_/http://medya.aksiyon.com.tr//aksiyon/2015/02/17/564708.jpg "/>
  “Bürokrasiye güven olmaz, onlar güç kimdeyse ona göre hareket eder.” Ankara gerçekliği için söylenen bu söz her dönem için geçerli ama hiç bu kadar dozu kaçmamıştı. Hukukun bu denli ayaklar altına alınması ancak darbe dönemlerinde olabilirdi. Torpil, adam kayırma, siyasi taraftarlık neyse de büsbütün hukukun dışına çıkmak ve açıkça ‘suç’ teşkil eden eylemleri rutine çevirmek... Efkan Ala’ya atfedilen ‘siz dediklerimizi yapın, biz sizi koruruz’ sözünün karşılığı var. Devletin hukuk dışı pozisyona itilmesi, devleti devlet yapan adalet ve hukuk terazisinin kırılması devletin ‘sıfırlanması’ anlamına da geliyor.  Eğer hâlâ hukuk devletinden söz ediyor olacaksak ileride devletin ‘rutin dışı’na çıkmasına aracılık eden herkesin sorumlu olduğu açık. Tıpkı seçilenler gibi bürokratlar da ‘hukuksuzluğun’ hiçbir meşruiyeti olmadığı gerçeğini hatırlıyor olmalılar. Türkiye’nin dış dünyada tarihte eşine az rastlanır itibar kaybı elbette ‘faiz lobisi’nin marifeti değil. Devleti yönetenlerin içeride ve dışarıda ne yaptıkları ile doğrudan ilintili küme düşme hâli.
  <br/>
  <br/>
  <strong>
   Hocam nerede ne konuşulacağını iyi bilir!
  </strong>
 </p>
 <p>
  Onları akil adamlar listesinden de tanıyor olabilirsiniz. İktidar yandaşlığının nasıl yıpratıcı etkisi olduğunun idrakinde ama bunun efsunundan vazgeçemeyen Türkiye’nin anlı şanlı akademisyenlerinden söz ediyoruz. Onları sıklıkla ‘ama çözüm süreci’ derken bulursunuz; zira iktidarın yalanına, yasağına, baskısına arka çıkarken ‘çözüm’ü paravan olarak kullanırlar. Hiç maliyet getirmeyen eleştiriler de yaparlar; dedik ya farkındadırlar dışarıdan nasıl görünüyor olabileceklerinin. Bunun için kaygılanır; sözleri karşısında dudak kenarıyla gülümseme dahi onları çıldırtabilir. Çoğunlukla bir tartışma ortamını değil, ‘yandaşların bir arada’ olduğu programları tercih ederler. Ağır akademisyen olmanın imkânlarını kullanır; zor cümlelerle nasıl bir taraftarlık içinde ya da nasıl bir tarafsızlık içinde olduğunu anlatmaya çalışırlar yerine ve zamanına göre. Kendi meslektaşları ve entelektüeller içinde durumları hayli zordur. Lafının ağırlığı değil, propaganda değeri ve bunun iktidardaki karşılığı kalmıştır geriye.
  <br/>
  <br/>
  <strong>
   Başörtülü yazarın aktüel siyasetle imtihanı!
  </strong>
 </p>
 <p>
  Şüphesiz Türkiye’nin en mağdur kitlesi başörtülülerdi. Uzun yıllar üniversitede okumalarına bile izin verilmedi. Kamuda çalışamazdılar. Askerî vesayetin bitimi ile birlikte bu durum değişti, çok şükür. Bu ülkede her vatandaşın hiçbir ayrıma uğramaksızın devletin de toplumun da her yerinde olmak hakkı vardı ve bu engellenemezdi. Öte yandan muhafazakâr ve mütedeyyin kişiler ülkeyi yönetmeye başlamıştı ama ‘kamusal alan’da ve merkez medyada görünür ‘başörtülü’ yüzleri yoktu. Dışlanan bir kimlikti ‘başörtülüler’ ve oraya da alınmamıştı. Zamanla değişen güç ilişkileri ve bazı tanınmış yazarların el vermesiyle –ki şu sıralar pişman olsalar gerek-  güncel siyasi yorumlar yapan başörtülü yazarlarımız oldu. Konuştuklarından, yazdıklarından, yeterliliklerinden ve birikimlerinden bağımsız böyle yazarların olması bir eksikliğin tamamlanması gibi görüldü ve üzerinde durulmadı. Hatta iyi bir şeydi. Muhafazakâr medyada öteden beri var olan, sosyolojik ve kültürel hayat alanında yazıp çizenleri bir kenara koyarsak özellikle 2013 sonrasında gerçek bilginin ve değerlerin sınandığı kriz anlarında siyasi güncel yorumcu ‘başörtülü yazarlar’ en kötü sınav verenler hanesine kaydoldular. Sanki birdenbire bütün ‘misyon’, ‘dava’ onların üzerine yüklenmişti de gereğini yapmışlardı. Kimisi Gezi olayları sırasında muhtemelen ilk defa duyduğu ‘faiz lobisini’ anlatma gayretkeşliğinde, kimi üretilen Kabataş olayı şahitliği yaparken, kimi iktidar adına diğer tarafa hakaretler yağdırırken yakalandı. İstisnaları var mıydı? Olabilir de olmayabilir de.
 </p>
 <p>
  <strong>
   Genç Siviller rahatsız değil!
  </strong>
 </p>
 <p>
  <img alt="" src="http://web.archive.org/web/20150730045626im_/http://medya.aksiyon.com.tr//aksiyon/2015/02/17/564709.jpg "/>
 </p>
 <p>
  Özellikle 2007 civarında askerî vesayet ataklarına karşı girişilen demokrasi mücadelesi ve darbe davaları sırasında adını duyurdu Genç Siviller. Sayıları çok değildi ama etkili ‘sözleri’ vardı ve haklıydılar. Zamanla herkes onları tanıdı; genç sivil olmak ayrıcalıklı bir nişandı. Köprünün altından çok sular aktı. 2013 süreci Turgay ve Yıldıray Oğur kardeşlerin ayrı düşmesine, grubun bölünmesine sebep oldu. Pek sesleri çıkmasa da Genç Siviller özgürlük ve demokrasi mücadelesi sahasında değil, iktidarın stratejileri alanında boy gösteriyor artık. Hâlihazırdaki üyeleri ‘havada karada’ iktidar savunuculuğu içinde. Belki muhteşem bir uyum demeliyiz! Sözgelimi, “Dünya 5’ten büyüktür” kampanyası Genç Siviller’e  ait bir iktidar projesi gibi. Dünyanın ünlü gazetelerine verilen ilanların yüksek maliyeti  Gençlik ve Spor Bakanlığı fonundan karşılanmış.
 </p>
 <p>
  <strong>
   Yalan dünya!
  </strong>
 </p>
 <p>
  Kendi kendini sıfırlayan zümreyi tanımak zor değil. İktidar haklı, diğerleri haksızdır özetle. Eğer siyasi iktidarın (ki artık bütünüyle devletin)  karşı karşıya olduğu bir grup varsa ve onunla amansız bir mücadeleye girildiyse “tamam bak yenildiniz, bittiniz, tükendiniz, özür dileyin” diye ilan etmek onlara düşer genellikle. Bir tür amigoya dönüşmüşlerdir. Sözünün kuvvetine ve kıymetine değil o an dayandığı ya da kendine dayanak yaptığı iktidarın gücüne güveniyorlardır artık. İktidarın dolaşıma soktuğu söylemin doğruluğuna bakmaksızın ona sarılmaları pek çok kere ‘yalan’a düşmelerine yol açar. En hazin tarafı da bu olsa gerek.
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/kendimle-ilgili-geregini-yapiyorum-efendim_549039), [web.archive.org (arşiv bağlantısı)](http://web.archive.org/web/20150730045626/http://www.aksiyon.com.tr/siyaset/kendimle-ilgili-geregini-yapiyorum-efendim_549039)
