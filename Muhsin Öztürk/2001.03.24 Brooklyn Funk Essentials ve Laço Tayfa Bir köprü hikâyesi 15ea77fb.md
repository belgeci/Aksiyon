# Brooklyn Funk Essentials ve Laço Tayfa: Bir köprü hikâyesi

*Muhsin Öztürk 2001.03.24*

<div>
 <p class="spot">
  Köprüde bekleme yok. Köprü çift taraflı çalışan bir geçiş yeri. Eğer bu kültür köprüsü ise geçmek cesaret ister, cesaret kadar da beceri ve bilgi... Köprüden geri dönüşler de olur, pişmanlıklar da. Köprüden hiç geçmeyen hiç pişmanlık duyamaz ama köprünün bir tarafında kalmaya mahkumdur. Bütün yalanlarıyla beraber...
 </p>
 <p class="metin">
 </p>
 <img border="0" src="/web/20020428174037im_/http://www.aksiyon.com.tr/2001/329/resimler/Brook.jpg"/>
 <p class="metin">
  E ğer müzik ruhun gıdası ise insanların ruhlarına uygun gıdayı tüketmeleri gerekir değil mi? Ama öyle değil; çoğumuz konsere giderken bile bir şekilde popüler ve ünlü olan şarkıcımızı daha yakından temaşa etmek için gidiyoruz. Eh! biraz da eğlenebilirsek ne âlâ! Şüphesiz hep böyle değil bu, 'hormonlu' beğenilerle arası bozuk, ruhunun gıdası müziği bir şekilde arayan ve bulan, sayıları giderek artan bir dinleyici kitlesi var. Bu kitle oluşadursun kendi tarzlarını oluşturan, gerçekten adam gibi müzik yapan, üstelik kültürler arası köprüler kuran müzik adamları ve gruplar da bir yerde buluşuyor. Bahsini edeceğimiz, benzer hikaye sahibi, isimleri hep birlikte yan yana anılarak ünlü olan iki grup, son yıllarda müzikte damak tadına önem verenlerin ajandalarında ilk sırayı paylaşıyorlar; Brooklyn Funk Essentials ve Laço Tayfa... Son yıllarda festivallerde birlikte çalan en gözde gruplardan... Geçen hafta İstanbul, Ankara ve İzmir'de konser verdiler. İstanbul Babylon'da bir prova sonrası birlikteydik.
 </p>
 <p class="metin">
  Brookyn Funk Essentials (BFE), isminden de anlaşılabileceği gibi Amerika'da meskun, arada sırada bize konser vermeye gelen bir grup. Grup 93 yılında kurucu üyeleri Lati Kunland'ın bir kaydı için bir araya gelirler ilk önce ve sonra birlikte çalmaya başlarlar. BFE böyle kurulur. Türkiye'de kısa bir zamanda büyük bir sempati toplamasının nedeni Katibim, Tin Tin Tinimini Hanım, Konyalım gibi anomim şarkıları kendi tarzlarına aranje ederek Türkiye'de ve diğer ülkelerde verdiği konserlerde icra etmeleri. 1996'da Fuji Film World Music Days 2 kapsamında İstanbul Hangar'da verdikleri konserde Katibim'i seslendirmeleri ile Türkiye macerası başlar. Peki Türk müziği ile olan ilişkileri nasıl başlamış? Ses teknisyenleri Ziggy Zerang, "Üsküdar'a gider iken.."i bir şekilde duymuş, gruba dinletmiş . Grup daha sonra bu parçayı deneysel bir tarzda çalmış. Ziggy, gruba diğer Türk parçalarını dinletmiş, onlar da bunları aranje etmişler, hatta Katibim'i dünyanın dört bir yanında verdikleri konserlerde kapanış şarkısı olarak çalmaya başlamışlar.
 </p>
 <p class="metin">
  Kanun, saz, ve ney...
 </p>
 <p class="metin">
  Grubun Türk müziğine olan ilgisi salt bir heves, yahut oryantal bir ilgi değil. Klasik müziğimizin enstrümanlarına karşı büyük bir sempatileri var. Darbukanın lafını etmeye bile gerek yok. Kanun'u inanılmaz bir ses yumağı olarak görüyorlar, hele Türk sanatçılarının kanunu başlarının üzerinde çalmasına hasta oluyorlar. Saz, en çok etkilendikleri enstrüman. Grubun aynı zamanda müzik direktörü olan basçı Lati Kronlund, ney'in kendisini çok etkilediğini söylüyor. Laço Tayfa ile yaptıkları albümde neyi kullanmışlar fakat canlı konser çalışmalarında çok sayıda elektrikli alet olmasından dolayı "ney"i kullanamıyorlarmış.
 </p>
 <p class="metin">
  Tekno, asla...
 </p>
 <p class="metin">
  BFE'nin caz festivallerinde çaldıklarını söylemiştik fakat yaptıkları müziğin cazı içermesiyle beraber sınırlarını çizmek de o kadar kolay değil. Yaptıklarına New York'un underground 'sound' aşuresi demek yanlış olmaz. Latin müzik, reggae, funk, saul, acitjazz, caz, ska ve hip hop beslendikleri kaynaklar. Tekno müziğin müziklerinde asla yer alamayacağının da özellikle altını çiziyorlar.
 </p>
 <p class="metin">
  Cazın konsepti kural yıkmak
 </p>
 <p class="metin">
  Peki kendi tarzlarını da oluşturan cazın diğer müzik türleriyle bu kadar kolay ilişki kurabilmesini, kendi tecrübelerinden hareketle nasıl açıklıyorlar? Aslında yaptıkları bütün müziklerin kendilerini anlatmak amaçlı olduğunu, sonuçta müziklerinde yer alan bütün unsurların birleşerek devam edebileceğini söylüyorlar. Üstelik, caz zaten kesin kuralları olan bir tür değil, hatta konseptini kuralları yıkmak üzerine kurmuştur. Caz'cıların hepsinin bir arayış içinde olmaları, tek bir şeye bağlı kalmamaları, her zaman kendilerini aşarak birşey yapmaya çalışmaları ister istemez farklı kaynaklardan beslenmeyi gerektiriyordur. "Niye Caz festivallerinde sadece klasik Caz dinlenmiyor" diyenlere BFE'nin iki cevabı var. "Birincisi festivallerin adını biz koymadık. ikincisi, bir çok caz ve blues festivali yapıyorlar. Sonuçta insanlar yeni şeylere açıklar ve sadece tek bir ses olamaz." BFE üyeleri müziklerinde kullandıkları undergroound ve etnik 'sound'u yaptıkları müziğin konseptine aykırı görmezken, sözgelimi bir pop figürün caz adı altında düzenlenen festivallerde yer almaması gerektiğini de belirmeden edemiyorlar.
 </p>
 <p class="metin">
  Hem Türkiye konserlerinde hem de albümde BFE'a eşlik eden Laço Tayfa'nın oluşumu BFE'nin Türkiye macerasıyla paralel gelişiyor. BFE'yi Türkiye'ye getiren Pozitif RH tarafından gruba Türk müzisyenleriyle çalışmak isteyip istemedikleri soruluyor ve olumlu cevap alınıyor. Bundan sonrasını Laço Tayfa'nın kaptanı Hüsnü Şenlendirici'den dinleyelim. "Beni aradılar. Askerdeydim o sırada ve telefonla 11 kişilik grubu kurdum. BFE ile çok kısa bir zamanda provalar yaptık. 6 gün gibi kısa bir zamanda da kayıtları bitirdik. Sonra da bir kaç konser verdik. Böyle başladı Laço'nun Brooklyn Funk'la olan birlikteliği ve hikayesi..." Hüsnü Şenlendirici, Laço projesinin her zaman kafasında olduğunu, BFE olayının bunu sadece hızlandırdığını söylüyor. Türk müziğini çalmayı çok sevdiğini ve Türk müziği çalmayı seven ve en iyi yapan arkadaşlarını bir araya topladığını söyleyen Laço'nun kurucusu kendi amaçlarını "Türk müziğini biraz da değişik yorumlayıp dünyada dinlenir hale getirmek, caz armonileriyle, Afrika ve doğu ritimleriyle kaynaştırıp özünü bozmadan insanlara sunmak" olarak açıklıyor.
 </p>
 <p class="metin">
  Eskisinden vazgeçme
 </p>
 <p class="metin">
  Laço Tayfa, anonim müziği çağdaş enstrümanlar vasıtasıyla yorumluyor. Hüsnü Şenlendirici, Türk müziğini trompetle icra eden neredeyse tek grup olduklarını söylüyor. Peki niye anonim? "Bizim Türk müziğinin eski parçaları; halk müziği, oyun havaları yenilere göre çok daha güzel. Onun için biz eski, bizim de hoşumuza giden, aranjesi hoş olabilecek parçaları seçip onları yoğuruyoruz." Yeni albümlerinde de büyük çoğunluğu anonim olacakmış ve bugünlerde orijinal bir Zeybek parçası arıyormuş.
 </p>
 <p class="metin">
  Laço, Romancada iyi demek. Laço Tayfa, İyi Tayfa. Hüsnü Şenlendirici'nin babasının kurduğu grubun ismi de "Laço"ymuş. Laço Tayfa ismi gibi iyi müzik yapıyor, grubu oluşturan elemanlar stüdyo sanatçıları, hem albümlerde hem de konserlerde çok ünlü kişilere eşlik ediyorlar. Pek çok teklif olmasına rağmen yurt dışında turne düzenleyememelerini grubun yoğunluğuna bağlıyor. Hüsnü Şenlendirici'nin ifadesiyle tek başlarına saatlerce konser verebilecek virtüözler.
 </p>
 <p class="metin">
  Laço Tayfa'ya göre Türk sanatçıları çok şanslı. "Biz tam köprüde bulunuyoruz. Asya ile Avrupa'yı bağlayan bir köprü.. Ama o sadece bir köprü olarak kalmıyor. Niçin? Biz hem Asya müziği ile ilgileniyoruz, onun içinde doğduk hem de Batı müziği ile ilgileniyoruz ona uzak değiliz."
 </p>
 <p class="metin">
  Harmandalı, çocukluk aşkım
 </p>
 <p class="metin">
  Laço Tayfa'nın hem kendi hem de BFE ile yaptıkları albüm Doublemoon Records'dan çıktı. Edindiğimiz bilgilere göre satışlar iyi, konserler dolu geçiyor. Hâlâ "çıkartamayanlar" varsa, son iki bayramda televizyonlarda çıkan şeker reklamındaki "harmandalı" müziğinin Laço Tayfa tarafından icra edildiğini hatırlatalım. "Bunun için üç kayıt yaptık, vaktimiz hangisini koyalım acaba diye düşünerek geçti" diyor Hüsnü Şenlendirici. 5 yaşında, dedesinden klarneti öğrendiğinde ilk çaldığı melodi harmandalıymış. Yani müzik hayatı harmandalı çalarak başlamış.
 </p>
 <p class="metin">
  Hüsnü Şenlendirici'nin şikayetçi olduğu konu, herhangi bir pop, halk veya arabesk sanatçısının Almanya veya diğer Avrupa ülkelerinde Türklere verdiği konserlerin abartılarak duyurulmasına karşılık kendilerinin önemli isimlerle en seçkin mekanlarda ve büyük stadyumlarda verdiği, yabancı dinleyicilerin ayakta alkışladığı konserlerden hiç bahsedilmemesi. Üstelik göklere çıkartılanlar Türk müziğini iyi temsil edememekle malüldürler. "Türkiye'yi bazı müzisyenlerin ve sanatçıların pek iyi temsil ettiğine inanmıyorum. Türk müziğini, gerektiği gibi güzel gösteremiyorlar. Bizim bütün amacımız bu. Aslında biz elçilik de yapmak istiyoruz."
 </p>
 <p class="metin">
  Biz, Brooklyn Funk Essentials ve Laço Tayfa'yı niye bu kadar çok sevdik acaba?
 </p>
 <br/>
 <center>
  <a class="anaorta" href="http://web.archive.org/web/20020428174037/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/kultur/1.htm), [web.archive.org (arşiv bağlantısı)](http://web.archive.org/web/20020428174037/http://www.aksiyon.com.tr:80/2001/329/kultur/1.htm)
