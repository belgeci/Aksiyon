# Aydınlar bildiriyor, ama...

*Muhsin Öztürk 2006.01.09*

<div>
 <p>
  <font>
   Hazırladıkları metinlerin ve topladıkları imzaların sonucunda bir hiç de çıkabilir, büyük bir tartışma da. Bazen gazetelerin manşetlerine çıkıyor, bazen sessizce geçiştiriliyorlar. Onlar nasıl organize oluyor, perde arkasında neler dönüyor? Nereden yönetiliyorlar? Aydın bildirgelerinin sergüzeştini merak edenlere…
   <br/>
   <br/>
   Öztürk Serengil’in “Ben kooperatif zannetmiştim.” diyerek pişmanlığını dile getirdiği Aydınlar Dilekçesi (1984), Aziz Nesin, Murat Belge gibi isimlerin öncülüğünde hazırlanan ve 12 Eylül kurumsallaşmasına tepki koyan bir bildirgeydi. Aydın bildirgelerinin kısa tarihinde başköşeye oturmuştu ve sol kültürün bir eylem enstrümanı olarak sık sık karşımıza çıkacaktı. Bildiriler kültürünün oluşmasında Evren’in “kim bunlar” deyip dava açması önemli yer tutar; hiç bir yankı bulmayan, unutulmaya yüz tutan ilk bildiri çöpe gitmekten kurtulacak, gündeme bomba gibi düşecektir. Böylece, Cumhuriyet tarihinin en önemli bildirgelerinden biri, bildirge kültürünün baş tacı olacaktır.
   <br>
    <br>
     Medyanın aydın bildirgelerine ne zaman prim vereceği bugün bile belli değildir. Ve maalesef ki, bu bildirilerin en önemli özelliği duyurulması yani medyada görünmesidir. Nitekim ilerleyen yıllarda Yaşar Kemal de Orhan Pamuk da aydın bildirgelerinin işlevsizliğinden dem vuracak, ‘ben bu işte yokum’a kadar götüreceklerdir işi. Ancak aydın bildirgelerinin kısa tarihinde her iki aydının yargılanacağı ve her ikisi için de benzer bildirgelerin yayınlanacağı görülecektir. Sadece şekil değiştirecek sözgelimi 95 yılında dışarıda sarf ettiği cümlelerden dolayı yargılanan Yaşar Kemal’e verilen aydınlar desteği yazarı evinde topluca ziyaret etmek şeklinde olacaktır. Bu bile bildirgeye duyulan inançsızlığın bir parçası gibi gözükmektedir! Ama bu ziyaret 11 yıl boyunca sürecek 77 bin kişinin kendini ihbar ettiği en uzun eylemi doğuracaktır.
     <br>
      <br>
       Son bir yıl içinde bir elin parmakları sayısınca aydınlar bildirgesi yayımlandı. Elbette her aydınlar bildirgesi yankı bulmuyor, buluyorsa da “Yücel Aşkın’ın ismi niye yok” tartışmasında olduğu gibi bu bildirgenin amacına hizmet etmiyor. Bildirilerin yankı yapması, içinde bulunulan şartlarla ilgili cesur bir tepkiyi yansıtıp yansıtmamasına dayanıyor. 84 Aydınlar Dilekçesi 12 Eylül’ün kurumsallaşmasına, 2005 Kürt sorununa ilişkin bildiri de PKK’nın silah bırakmamasına ve dolayısıyla devletin operasyonlarına devam etmesine tepki olarak ortaya çıktı. Her iki bildirge çıktıktan sonra imzasını çekenler, muhalefet şerhi koyanlar oldu. 84 dilekçesine imza atan Öztürk Serengil yanıltılmakla, 2005’te Kürt sorunu bildirgesinin duyurulması sırasında muhalefet şerhi koyan Mehmet Bekaroğlu da imza heyetini hükümete destek çıkmakla suçladı. Günün tartışma konusu ise “Yücelciğim niye o Orhan Pamuk bildirgesinde yer almadı.”
       <br>
        <br>
         Artık sıklıkla gündemimizi işgal eden, bazen de “yine aydınlar bir şeyler bildirmiş” gibi müstehzi bakışlara muhatap olan aydın bildirgelerinin perde arkasını irdelemek istedik. Nasıl hazırlanıyor, bu süreçte neler yaşanıyor vs. Aslında Aydın bildirgelerinin fonksiyonunun olmadığını düşünen kişi sayısı az değil. Bunlar tepkilerini genellikle imza koymamakla gösteriyor. Liberal aydınlar bu tarz toplu eylemlere düşüncelerinin doğası gereği karşılar. Başlık, metin ne olursa olsun listenin başında birkaç bildik ismi gördükten sonra o bildiri aydın bildirgeleri literatürüne dahil oluyor. Son bir yıl içinde değişik isim listeleri ve metinleri içeren pek çok bildirge yayımlandı. Elbette, marjinal grupların korsan aydın bildirgelerinden ve “Biz İşçi Partisine oy veren aydınlar.” şeklinde yayımlanan, destek verdikleri partinin yüzde 1’in altında oy almasını önleyemeyen bildirgelerden söz etmiyoruz.
         <br/>
         <br/>
         Konumuz, farklı görüşlerden insanları bir araya getiren, demokratik bir katılım sonucu ortaya çıkan aydın bildirgelerinin nasıl hazırlandığı. Orhan Pamuk’la ilgili bildirgenin başaktörü Oral Çalışlar’a göre bunun kurumsal bir yapısı yok. Pek çok sivil toplum örgütü işin içinde yer alabiliyor. Yakınlıkları, arkadaşlıkları, benzer duyarlılıkları ya da ideolojik birliktelikleri olan kişiler bir konuda tepki vermek gerektiğini düşündüklerinde önce bir metin hazırlıyor. Bu metin kısa ve öz olup, en az müdahaleye maruz kalacak bir ortak paydayı yansıtmalı. Fakat buna rağmen imza toplama sırasında imzacıların istekleri ve talepleri doğrultusunda değişebiliyor. Orhan Pamuk için hazırlanan bildiride ilk metinde 301. ve 305. maddelerin değiştirilmesi talep edilmekteymiş, gelen taleplerin sonrasında ifade, söz konusu maddelerin kaldırılması şeklinde değiştirilmiş. Bildiri en yavaş piyadeye göre hazırlanır
         <br/>
         <br/>
         Ses getiren son iki bildirgenin organizasyonunda bulunan Küresel BAK’ın (Küresel Barış ve Adalet Koalisyonu) yöneticisi Tayfun Mater’e göre bildiri metinleri en yavaş yürüyen piyadeye göre hazırlanır. İmzalama aşamasında haklı tereddütler doğurabilecek hukuki bir sorun olmamasına dikkat edilmelidir. En büyük zorluk, yeni imza atan kişilerin metinde bazı değişiklikler istemesidir. Bu talep yerinde görülse bile dönüp imzası alınan 50 kişinin onayının alınması zamanla işkenceye dönüşebilmektedir. Çok bildiri hazırlamış ve imza atmış olan Şanar Yurdatapan ince eleyip sık dokumanın sonucunda bile 100 kişinin imzalayacağı bir metin oluşturmanın her zaman zor olduğuna değiniyor. “Bana göre herkese uygun bir metin yazmak zor, ana hatları doğru buluyorsanız imza atmak gerekir.” Yakınlarda açıklayacakları TCK’nın sorunlu gördükleri maddelerini içeren 16 sayfalık sivil itaatsizlik bildirisi için her imzacının altında bir boşluk bırakılmış; metne şerh koymak isteyen burada dile getirsin diye. “Herkesten aynı hareketi bekleyemeyiz. Sonuçta hapse girdiğinde ailesi mağdur olacak kişileri anlamak zorundayız.” diyor. Yurdatapan deneyimlerine dayanarak ilk 20—30 imza toplandığında gerisinin geleceğini söylüyor. İmza atacak olanlar kendi çapında bir hesaplaşma geçiriyor ve atılmış olan imzalar endişeleri giderici rol oynuyor. İstemedikleri bir şey için kullanılmak ve “iyi hoş da ya başkası yoksa.” korkusu yaşanıyor, yani kimse yola çıktığında Nasrettin Hoca gibi ortada kalmak istemiyor.
         <br/>
         <br/>
         Tepki koymaya karar vermekle metin yazıp imzalar toplamak bazen sadece iki üç günde bitebiliyor. Sözgelimi Kürt Sorunu ile ilgili bildirge 13—14 Haziran’da hazırlanmış, 15 Haziran’da kamuoyuna duyurulmuş. 12 kişilik çekirdek heyette bulunan Tayfun Mater “Duyurulurken bile hâlâ imzalar atılmaktaydı.” diyor. Bildiriye karar verildiği andan sonra heyet içindeki herkes kendi çevresine bunu duyuruyor. Yazarsa yazarlara, gazeteciyse gazetecilere, sanatçıysa sanatçılara, mimarsa mimarlara ulaşıyor. “Metne sahip çıkacak insanlara götürülüyor.”
         <br/>
         <br/>
         Şanar Yurdatapan’a göre bu bir nikâh davetiyesi gibi. En yakın arkadaşlar bazen unutulabiliyor ve alınganlıklar baş gösteriyor. Kendisi yıllardır işin içinde olduğu için son Orhan Pamuk bildirgesinde ilk imzacıların içinde olmamasını buna bağlıyor. Bildirge açıklanır açıklanmaz gecikmeden “ben de imzamı koyuyorum” diyerek ismini listeye ekleyenlerden biri olmuş Yurdatapan. Cengiz Çandar, Buket Uzuner, Zülfü Livaneli de isimlerini sonradan listeye ekleyenlerden. Orhan Pamuk bildirisinin mimarı Oral Çalışlar, “Yaşar Kemal, Çetin Altan ve Adalet Ağaoğlu’na doğrudan, geri kalanına mail yoluyla ulaştım. Bu son olaydan çıkarttığım ders mail kutumun biraz dar olduğunu fark etmemdir.” diyor. Bir dahaki bildiride “bana niye haber vermedin” diyenlerin azalması için şimdiden mail adresleri toplamaya başlamış bile.
         <br/>
         <br/>
         İmza atmak isteyip de reddedilen yok gibi. Ayrıca imza atacak adam kriteri de yok. Fakat imzaların toplanması aşamasında kapalı bir haberleşme ağı olduğu için herkesin haberi olmuyor, dolayısıyla imza konseptini delecek imza atma söz konusu değil. Elbette herkes imza atmıyor; bir kısmı etik olarak bildirgelere karşı olduğunu, zaten gazeteci olarak köşesinde görüşlerini dile getirdiğini söylüyor, bir kısmı da oluşuma bakıyor, ona göre karar veriyor.
         <br/>
         <br/>
         Orhan Pamuk’un yargılanması ve Şişli Adliyesi’nde olup bitenler üzerine hazırlanan aydınlar bildirgesi, TCK’nın iki maddesinin kaldırılmasını talep ediyordu aslında. Dolayısıyla adi bir suçla yargılanan Yücel Aşkın’ın konuyla bir bağlantısı olamazdı. İmzayı toplayanlarda hiçbir zaman Yücel Aşkın’ın gündeme gelmediğini söylüyor. Oral Çalışlar ‘Niye Yücel Aşkın yok’ tepkisine anlam veremediğini söylerken, Tayfun Mater de Aşkın isminin sokuşturulmaya çalışılmasını yakışıksız bulduğunu söylüyor. Her ikisi de Yücel Aşkın’ın tutuklanmasını savunmuyor, sadece elma ile armudun karıştırılmaması gerektiğini vurguluyor. Bir kere Yücel Aşkın adi bir suçtan, Orhan Pamuk ise düşünce suçu kapsamında yargılanmakta, her iki olay arasında bir alaka yoktur. Ayrıca imza toplanırken Yücel Aşkın ismi hiç gündeme gelmemiş. Sadece bir öğretim üyesi eğer Aşkın için de bir bildirge hazırlarsanız ben imza atarım demiş ve “Lütfen imzanızı pazarlık konusu yapmayın.” cevabını almış. Oral Çalışlar olup bitenlere şaşırdığını, Milliyet’ten Meral Tamer’i kastederek ne yapılmak istendiğini anlamadığını söylüyor: “Bu bildiri aleyhinde tüketilen enerjiyi yeni bir bildiri için imza toplamaya harcasalar pekala Yücel Aşkın için iyi bir bildiri çıkartmış olurlar.”
         <br/>
         <br/>
         Aydın bildirgelerinin en tartışmalı bölümü bizatihi ismi. Çoğunlukla “kendini aydın zanneden.” diye başlayan cümlelerle eleştirilen bildirgenin en başta ismi hedef alınıyor. Liste her ne kadar meşhur yazar ve sanatçılardan oluşuyorsa da alt taraflara doğru indiğinizde kamuoyunca tanınmayan, aydın kimliğiyle değil sivil toplum kuruluşlarında ve meslek örgütlerindeki çalışmalarıyla bilinen/bilinmeyen isimlere rastlanıyor. Eğer aydını ‘en geniş manasıyla!’ ele almazsak listeye aydınlar bildirgesi demek mümkün değil.
         <br/>
         <br/>
         Kürt Sorunu ile ilgili bildirgeyi hazırlayanlar, “Başkası derse desin kabulümüz ama biz ‘aydınlar’ gibi bir cümle kurmak ayıptır.” dediklerinde, ilk defa ‘peki biz bu girişime ne diyeceğiz’ tereddüdü oluştu. Aydınlar demek hem kolayımıza gelmişti hem de yapılan işe önem atfedileceği düşünülmüştü. Şanar Yurdatapan’a göre bu ad basının yakıştırması. Ayrıca hiç yoktan başını belaya sokan insanlara ‘aydın’ demenin ne mahzuru var…
         <br/>
         <br/>
         Sadece kötü giden bir duruma tepki koyan aydınların bir metin hazırlayıp altına imza attıkları bir mecra olmuyor aydınlar bildirgesi. Dolaylı olarak terör örgütünü ya da bir siyasi partiyi desteklemek, marjinal gruplara arka çıkmak, toplumsal karşılığı olmayan bir konuda bir şeyler söyleme ihtiyacı hissetmek aydınlar bildirgesi kavramını kullanışsız hale getiriyor. Tayfun Mater, “Aydın var aydın olmayan var. Biz zaten kendimize aydınlar demiyoruz, imzacılar diyoruz.” diyor. Aydın bildirgelerinin aydın düşmanlığı da doğurabileceğini, Boğaz’a karşı viskisini yudumlayan ve imza atan aydın imajını pekiştirebileceğini de kabul ediyor.
         <br/>
         <br/>
         Peki aydın bildirgelerinin işlevselliği var mı? Şanar Yurdatapan işe yarar olup olmamasından ziyade tepki koymanın gerekliliğine vurgu yapıyor. Bildirgeler en başta niyetini ortaya koymak, tarafını belli etmek gibi işlevlere sahip. Yurdatapan’a göre eğer hiç sesinizi çıkarmazsanız suskun bir toplum haline gelirsiniz ki bu bildirgelerin sonuç getirmemesinden daha kötü bir durum. Tayfun Mater, Kürt sorunu ile ilgili aydınlar çağrısının olumlu sonuçlar verdiği kanaatinde: “Güneydoğu’da operasyon durdu. Savcı ve avukatlar Öcalan’la görüştü. Askerî kesimden büyük bir tepki gelmedi. Bütün bunlar yalnız bizim girişimimizle oldu diyemeyiz ama etkili olduğunu görüyoruz.”
         <br/>
         <br/>
         Peki Orhan Pamuk için onlarca imza toplayan, en yakın arkadaşlarınca bile haksız eleştirilere uğrayan Oral Çalışlar bu bildirgeden sonra ya da tartışmalar sırasında Orhan Pamuk tarafından aranmış, teşekkür almış mıydı hiç? Hayır.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 713 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23161), [web.archive.org (arşiv bağlantısı)](http://web.archive.org/web/20060526144717/http://www.aksiyon.com.tr:80/yazdir.php?id=23161)
