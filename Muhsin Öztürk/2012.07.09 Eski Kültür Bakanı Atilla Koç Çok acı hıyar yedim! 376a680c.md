# Eski Kültür Bakanı Atilla Koç: Çok acı hıyar yedim!

*Muhsin Öztürk 2012.07.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Devlet kurumlarının hayatımızdaki yeri ve etkisi tartışmalı bir siyasi problem. Bir de devletin hayatımıza kattığı renkli simalar var. Eski Kültür Bakanı Atilla Koç onlardan biri. İşte, siyasete teğet bile geçmeden onun kitaplarla arasındaki sıcak ilişkiden bir kesit…
  </font>
 </div>
 <div id="newsText">
  <font class="detail-text">
   <p>
    İlk teklifi 5-6 yıl öncesinde Frankfurt Kitap Fuarı’nda yapmıştık. “Sadece kitap konuşacağız, ne dersiniz?” diye sorduğumuzda “Benim iki mahremim var; biri eşim, diğeri de kitaplarım.” cevabını vermişti. Eski Kültür Bakanı Atilla Koç’un kitaplara düşkünlüğü herkesçe biliniyor. Kimsenin haberdar olmadığı herhangi bir kitabı o çoktan okumuş ve hakkında konuşuyor olur çoğu zaman. Her tarafı görünür görünmez kitaplık ve kütüphaneyle dolu Ankara’daki evinde konuşuyoruz bu özel ilişkiyi. Siyaset konuşmuyorsak da çok da tehlikesiz bir alanda olduğumuzu zannetmeyin. Zaman zaman teyp kapanıyor, açılıyor.
   </p>
   <p>
    Türkiye’de Batı’dakilerle boy ölçüşür sayı ve çeşitte kitap basılıyor ama aynı sayıda satılmadığı ve okunmadığı bir gerçek. Atilla Koç da şikâyetçi bundan. “Allah’a şükür kutsal kitabımız Kur’an var da kitap okuma oranı yükseliyor biraz. Son 20–30 yılda 120’yi aşkın meal ve tefsir çıktı. Bu da destekliyor. Maalesef kitaplarla çok ilişkimiz yok.”  Teknolojinin gelişmesiyle bu oranın daha da düşeceğini düşünüyor, kitaplara dokunmayı seviyor ama e-kitapla dirsek teması da yok değil. Bir ‘kindel’ı olsa bile kitaplarla başka türlü bir ilişkisi var. “Kitapla haşır neşir olmayı, boğuşmayı severim. Altını çizmek hatta renkli kalemlerle, cetvel kullanarak yanına not düşmek... Ben kitapla dalga geçerim o da benimle dalga geçer. Yani, şakalaşırız aramızda. Kitaplar zekâmı geliştirdiği için de espri kabiliyetim iyidir!”
   </p>
   <p>
    Okuduğu dinî bir kitapsa renkli kalemlerin şöyle bir anlamı var. Hadislere kırmızı, ayetlere yeşil, kelamlara ayrı renkler kullanıyor. “Çizmek iyidir. Çok kitap okuyunca bazı şeyler unutuluyor. Benim bir zevkim de yıllar sonra bir kitabı alıp tekrar okumak. Unuttuğum bir romanı 10 sayfa karıştırdığımda hatırlarım. Bu da beni genç tutar.”
   </p>
   <p>
    Bu ifadeler kendisi ve kitaplarla da hayli barışık bir kişiye işaret ediyor aslında. Atilla Koç’un kitaplar dünyasına girmesine hâlen Aydın’ın Köşk ilçesinde serbest hekimlik yapan abisinin etkisi büyük olmuş. İlkokul yıllarında İstanbul Çağaloğlu’ndan kitap sipariş edilirmiş. Özyürek yayınlarının çocuk kitapları, Varlık yayınlarının birer liralık cep klasikleri alınırmış. Abisinin o günün popüler gazeteleri Yeni Sabah, Tercüman ve Cumhuriyet’ten günlük fıkralar (köşe yazıları) okuması kelimelere aşinalık ve kelimeleri yerli yerinde kullanma konusunda önemli katkısı olmuş. Harçlıklarıyla aldığı 1956-57’de Osman Turhan hocanın (Galip Erdem’i de rahmetle anıyor) çıkarttığı Türk Yurdu Dergisi’nibirkaç yıl sonrasında da Ali Fuat Başgil’i makalelerinden takip eder. 14 yaşındadır.
   </p>
   <p>
    İzmir Özel Türk Koleji’nde okuyan Atilla Koç’un lise yıllarında birlikte olduğu bir başka kitap kurdu arkadaşı daha var. “Biz birbirimizin kısa donlu hâllerini biliriz.” dediği, “İmam Hatip’e papyonla giderdi.” diye ifşa ettiği kişi Fehmi Koru. “Biz çok okurduk. Fehmi’nin benden  üstün tarafı, daha çok okuması ve bir de not tutup yazmasıydı.”
   </p>
   <p>
    Atilla Koç’un evi günlük kitap okumasına göre dizayn edilmiş. Her nerede olursa olsun bir kol uzaklığında bir kütüphane onu karşılıyor. Koridorlar, balkon, mutfak vs. Bir de özel okuma odası var, içinde özel tasarlanmış ‘koltukta okuma masası’yla birlikte. “Kütüphaneme aldığım ve bana yazarı tarafından hediye edilen bütün kitapları okurum.” diyor. Bir eleştirmenin kötü yazılmış kitaplar için sarf ettiği, “Hıyar acıysa sonuna kadar yenmez.” sözünü hatırlattığımızda da gülerek “Ooo, çok acı hıyarlar yedim çok. Hiç yarıda bırakmam. Söve söve de olsa o kitabı bitiririm.” diyor. Yazarının hediye ettiği bir kitabı okumamayı yazara karşı saygısızlık olarak görüyor. Bir gecede bitirdiği kitaplar da var, 8 yıldır bitmeyenler de elinin altında. “Normal günlerimde en az 100 sayfa okurum. Kitaplar belli bir alanla sınırlı değil. İçlerinde arkeoloji kitabı da, musiki kitabı da var. Roman da, şiir de...”
   </p>
   <p>
    Okumayı tarifi mümkün olmayan bir zevk olarak değerlendiriyor. Bazı arkadaşlarının ‘Atilla fitne için okur’ demelerini ise bir tür çekememezlik (!) ya da kurduğu zeki cümleler karşısındaki savunma refleksi olarak görüyor. “Bir ara tiyatro eseri okudum. Müthiş diyaloglar… İyi bir tiyatro eseri müthiş zevk verir. Ben film senaryosu da okudum, senaryo nasıl yazılır onu da okudum. Mimarlık projelerinin muhalif notlarını okumayı da çok severim. Konkordato heyeti bir karar verir, o karara muhalif olanların yazılarını okumak müthiş zevktir.” Bir başka zaman musiki nazariyesi üzerine konuşmayı teklif ediyor, “Teoriyi iyi bilirim ama şarkı söyle desen bilemem. Fehmi benden üstündür.” diyerek.
   </p>
   <p>
    <strong>
     Siyaset teorimizi bilmeliyiz
    </strong>
   </p>
   <p>
    Peki, bakanlığı döneminde de okuyor muydu? “Okuduk işte sonra adımız uykucuya çıktı. Sadece ondan değildi tabii. Uyku apnesi diye hastalığımız varmış, onu da gazeteciler sayesinde keşfettik. Normalde 4-5 saatten fazla uyumam.” 80’li yıllarda valilik yaptığı bir ildeki kitapevine yeni kitaplar gelmediği için daha gelişmiş komşu vilayete gider, kitap alışverişi yaparmış. Kitapevi sahibi, “60 yıldır ilk defa bir vali adım attı buraya.” demiş bir seferinde.
   </p>
   <p>
    40 yaşında vali olur, 8 yıl milletvekilliği ve 2,5 yıl da bakanlık yapar Atilla Koç. “Bu çok az kişiye nasip olur. Allah kimseyi itibardan etmesin. Çok şükür ki çok zevk aldığım bir şey var. Kelimelerle haşır neşir olmak. Kelimelerin başka anlamlarını fark etmek. Ve bu kelimelerden yapılan hataların nelere mal olduğunu düşünmek...”
   </p>
   <p>
    Beğendiği yazar ve kitaplar konusunda çok da ketum. “İsim vermem” diyorsa da bazı temel kitaplara dikkat çekmeden edemiyor. “Ahmet Cevdet Paşa’nın Kısası Enbiya Tarihi, Hasan Basri Çantay’ın 3 ciltlik tefsirini asgariden okumak mecburiyetinde değil miyiz?” diyor. Sosyal hadiseleri incelerken Max Weber’in meşruiyetini, Marks’ın çatışma zihniyetini ve çatışmacılığını, İbn Haldun’un asabiyet anlayışını bilmek gerektiğini düşünüyor. Siyaset bilimi okutulan pek çok yerde ve Mülkiye’de okutulan Bülent Daver’in Siyaset Bilimine Giriş’i anıyor. “Ayrıca Müslüman’sak, Müslümanların siyaset teorisini bilmek durumundayız.“ fikrinde.
   </p>
   <p>
    Röportaj boyunca bilim felsefesinin öneminden söz ediyor, “Bilim felsefesi ve bilim tarihi okunmadığı sürece biz tokat yemeye devam edeceğiz.” diyor.  En önce de ilahiyatçıların okuması gerektiğini düşünüyor. Açık açık söylemese de bütün alanlarda olduğu gibi ilahiyat çalışmalarındaki pozitivist etkiye dikkat çekiyor. İki ayda bir meal bitirdiği, Türkçede yayımlanan pek çok meal ve tefsiri yakından izlediği ve okuduğu ifadelerinin arasında geçiyor. Son yıllarda onlarca dinî telif eserin yayımlanmasını sevindirici buluyor ama yine de eskileri anıyor. “Türkiye kocaman adamlar çıkartmış. Mesela İzmirli İsmail Hakkı. Ömer Nasuhi Hoca’nın “Muvazzaf İlmi Kelamı”nı okumak müthiş şeydir. Büyük Haydar Efendi’nin fıkıh usulü de öyle. Bunlar kocaman adamlar. Ahmet Cevdet Paşa… Onların hakkını verenler de çıktı, İsmail Kara gibi. Ha, bu arada Teoman Duralı var ben çok severim, biyoloji felsefesi üzerine yazılan tek kitap ona aittir.”
   </p>
   <p>
    Ona göre kitap okumak zihin geliştirir. Ama sadece bu yeterli değil. Yazmaya pek yatkın olmadığını söylese de not tutmanın ve yazmanın zihni geliştirdiği görüşünde. “Kitap okuma ve not tutmanın yanında zihni geliştiren başka bir şey de sohbettir. O iklimi maalesef Türkiye’de gitgide kaybediyoruz. Kitabı okursun. O kitapta o sırada sana etki etmeyen bir cümle, bir paragraf bir başka arkadaşınıza etki etmiştir. Onun üzerine konuştuğunuzda onun da farkına varırsınız. O bakımdan ilmî sohbetler çok faydalıdır.“ Artık musahabe yapacak çok kişinin olmayışından yakınıyor. “Millet okuyup dinlemeden ukalalık etmek istiyor.”
   </p>
   <p>
    Yanlış tarif edilmiş bir şey ya da bir şeyi tarif ederken yanlış kullanılan bir kelime kadar kötüsü yoktur. “Türkiye kelimelerini kaybetmiştir.” diyor. “Ve ıstılahlarını, terimlerini kaybetmiştir. Kelimelere, terimlere yüklenen manalar vardır. Dinler kelime getirir. Büyük fikir akımları kelime getirir. Din kelimesinin Kur’an’daki tarifi ne, pozitivist bir adamdaki karşılığı nedir? Sen hangi anlamda kullanıyorsun? Kelimelerde ortaklaşa bir anlayışa girmeden yapılan fikir tartışması tamamen kuru gürültü.”
   </p>
   <p>
    Hiç yazmıyor ve bir yerlerde de ders vermiyor. Bütün okudukları kendine kalıyor ve bunu büyük bir zevkle yapıyor. Her gün en sevdiği yemekler önüne servis edilen, damakları çatlayan bir lezzet avcısı gibi. Yazmasa, konuşmasa da okumalarından çıkarttığı analizler de yok değil. ‘Buluşum’ demeye dili varmıyor çünkü bulduğum dediği cümleyi bin yıl önce birisinin söylemiş olması mümkündür. Sözüne ve ilmine güvendiği bir abisi “Eğer sen bulduysan o senin buluşundur.” demiş, onu yüreklendirmiş de. Çoğu ‘of the record’a kayan buluşlar ve tespitler bunlar. “Korkumdan değil, bunu ifade edecek yeterlilik ve ilmî disiplin içinde görmüyorum kendimi.” diye açıklıyor durumu.
   </p>
   <p>
    Atilla Koç yakın çevresine neler anlatıyor, hangi tehlikeli fikirleri taşıyor, izlemekte yarar var!..
   </p>
   <h3>
    <span>
     Gramer okumak en büyük zevkim!
    </span>
   </h3>
   <p>
    <strong>
     -Çok kitap okuyorsunuz ama Türkçeyle teknik anlamda da ilgilisiniz, o anlaşılıyor…
    </strong>
   </p>
   <p>
    Son zamanlarda ben kendi dilime yani Türkçeye merak sardım. Dilimi çok seviyorum. Her dilde eksiklikler oluyor. Erkeklik dişilik olmadığı için 3. şahısların meçhullerinde anlama zorluğu çekebilirsiniz ama Türkçe kipleriyle, zamanlarıyla çok zengin. Bir şey dikkatimi çekti. 10 bin sayfaya yakın bibliyografya var, onun üzerinde çalışıyorum. Türk Dil Kurumu 2000’li yıllardan itibaren Osmanlı dönemi ve Cumhuriyet’in ilk yıllarında yazılmış tüm Türkçe gramer kitaplarını tıpkıbasım ve Latin alfabesine çevrilmişiyle beraber bastı. O okumalarımda bir şey fark ettim. Türkçede muktedir iktidar cümlesi kurabilmek için kök fiile ilave –ebilmek, -abilmek kullanılır. Ben oradan şunu çıkardım. Bir şeyi yapmada, etmede muktedir olabilmen için bilmen gerekiyor. Yapabilmek, edebilmek. Bilmezsen yapamazsın. Muktedir olan bilendir. Bilgiden daha büyük silah yoktur, daha büyük gönül kazandırıcı karanfil sapı yoktur. Buradan onu çıkarttım.
   </p>
   <p>
    <strong>
     -Oturup gramer kitapları mı okuyorsunuz?
    </strong>
   </p>
   <p>
    Zeynep Korkmaz hocadan Tahsin Banguoğlu’na kadar hepsinin kitaplarını aldım, odaya yığdım, her gün de okuyorum. Ahmet Cevdet Paşa’nın gramer kitaplarına kadar… Türkçe gramerini okumak çok büyük bir zevk ve büyük bir matematiktir. Şahsen dilde üretmeye ve türetmeye varım ama dilde tasfiyeye yokum. Dilin özellikle Türkçenin üretme ve türetme imkânları fevkalade fazladır, bundan faydalanmak gerekir. Hatta Oğuz lehçesiyle beraber Çağatay lehçesini bir araya getirip 300 bin kelimelik yeni bir dil inşa etme ihtiyacındayım. Bir dil, kelimeleri ne kadar fazlaysa o kadar ilim dilidir. Batı dillerinden kelimelere bağnazca karşı değilim. Ama Osmanlı’nın gösterdiği hassasiyeti bir Türkiye Cumhuriyeti vatandaşı olarak göstermek istiyorum.
   </p>
   <p>
    <strong>
     -Osmanlı’nın gösterdiği hassasiyet mi dediniz? Bu cümle daha farklı kurulur genelde…
    </strong>
   </p>
   <p>
    Osmanlı’nın Türkçe hassasiyeti şu: Türkçenin cümle yapısını değiştirmemiştir. Özne, tümleç, yüklem. 16 ve 17. yüzyıla ait en uzun, en karmaşık Osmanlı parçalarında bile Türkçenin cümle bilgisinden taviz verilmemiştir. İkincisi Arapça ve Farsçadan ve dahi Rumcadan, İtalyancadan aldığı bütün kelimeleri kendi diline uyarlamıştır. Türkçe dudak, Arapça geniz, Farsça damak dilidir. Aldığı bütün kelimeleri dudağa indirmiştir. Mardıvan’ı merdiven yapmıştır, Muhammed Mehmet olmuştur. Osmanlı, Arapça ve Farsçadan isim tamlaması, sıfat tamlaması, isim, sıfat, edat almıştır ama fiil almamıştır. Ve bu şuurla devam ederken Batı’nın kültür ve teknikteki gelişimi beraberinde bazı ihtiyaçları doğurmuş. Teknolojik gelişim çok önemli, dil için. Mesela 60’tan sonra uzay çalışmaları Amerikan diline 40 bin yeni kelime kazandırmıştır.
   </p>
   <p>
    <strong>
     -40 bin fazla değil mi biraz?
    </strong>
   </p>
   <p>
    Siz biliyor musunuz bir ev inşa edilirken 2 bin 300 farklı isimde mal kullanılıyor. Basit ev yani. Pencerenin camı, pervaz… Gökyüzüne bir cihaz gönderiyorsun. Onun için birbirimizin kelimelerine ihtiyacımız var. Ama sen kendi sağlam diline sahip olacaksın.
   </p>
   <p>
    <strong>
     -Biraz daha açar mısınız?
    </strong>
   </p>
   <p>
    Bütün dünya lügatlerinde bizden başka Akdeniz’e Akdeniz diyen yok. Bu alana Araplar da, Avrupalılar da ‘Ortadeniz’ der. Sebep şu. Türkler yönleri renklerle belirtir. Kuzey siyahtır, güney kırmızıdır, doğu mavidir, batı da aktır. Adam Akdeniz dediği zaman batıdaki denizi kastediyor. Türk’ün meselesini tamamen ırkçılık ve milliyetçilik olarak ele almıyorum ama kavmin önemini inkâr etmek de yanlıştır.
   </p>
   <p>
    <strong>
     -Cumhuriyet dönemindeki Türkçe hassasiyetini nasıl görüyorsunuz peki?
    </strong>
   </p>
   <p>
    Cumhuriyet döneminde Türkçe inişli çıkışlı bir seyir izledi. Tasfiye hareketi var ki, ona karşıyım. Sadeleştirme değil, İslami kelimelerden kaçınma hareketidir o. Yoksa Allah kelimesi yerine Tanrı kelimesini koymak…  Türk kavminin eksikliklerinden biri, yabancı kelimelere fiilde gösterdiğimiz hassasiyeti her yerde göstermeyişimiz. İslamiyeti alırken bile Farsçanın müthiş etkisi altında kalmışız. Bir oruç var Arapçadan geçen, diğerlerinin hepsi Farsça. Ama fiil korunuyor. Namaz kılmak, oruç tutmak, zekât vermek, şahadet getirmek diyor. Fiili Türkçe yapıyor. İnsanın kendi kavmini, kendi dinini severek, insani olarak eksikliklerini, fazlalıklarını da bilmesi gerekir.
   </p>
   <h3>
    <span>
     Marks’ın bu kadar geç çevrilmesi ayıptır, gariptir!
    </span>
   </h3>
   <p>
    Bizim büyük bir eksikliğimiz, lisede hikmetle beraber felsefeyi öğretememiş olmamız. Cumhuriyet’in başlarında Batı felsefesi öğretildi. Ondan sonra vazgeçildi. Liselerde hem klasik mantığı (Aristo’dan gelen) hem de modern mantığı çok sağlam vermek lazım. Üniversitelerde görmek istediğim şeyse her fakülteye, o fakültenin bilim felsefesi ve bilim tarihinin ders olarak konması. O altyapıyla ders verilsin demiyorum. Ama ne okuduğunu bilsin herkes.  Bir sosyolojik inceleme yaparken Weberyen bir inceleme mi,  Durkheimci mi, Marksist mi, İbn Halduncu mu yapıyor bilsin. Mülkiye’den Mümtaz Soysal hocamdı, Anayasaya Giriş kitabını okuduğunuzda Marksist bir bakış açısı edinirdiniz ama kitap Ali Fuat Başgil’e atıflarla doludur, Marks ismi çok geçmez. Bugün Anadolu insanının sağcısıyla solcusuyla, Sünni’siyle Alevi’siyle, ateistiyle müminiyle hepsinin kafası kaos içinde. Sebep bu. Neyin nereden geldiğini bilmiyor.
   </p>
   <p>
    Bazı kitapların çevirisinde de geç kaldık. Marks 1965’te çevrilmiştir Mehmet Selek hocamız tarafından. Aşağı yukarı ondan 35-40 sene evvel Ezher’de vardı Marks’ın çevirileri.  Sosyal Darwinizmin kurucusu olarak görülen, 1854’te yazılan pozitivizmin amentüsü August Comte’un 4 ciltlik kitabı “Système de politique positive”  (Pozitif politika sistemi)  2010’da hâlâ Türkçeye çevrilmemişti. Bu arada çevrildi mi bilmiyorum. Türkiye bilmeden pozitivistlik yapmaktadır bugün.
   </p>
   <p>
    Adam kalkıyor Endülüs medreselerinden Nizamiye medreselerine gidiyor, hep karşısında tabiiyyuncular var, materyalistler var. Onlara imkân vermeden,  zıddına imkân vermeden kâmil insan olunmaz. Düşünce gelişmez. Düşünce kendi aranda musahabeyle yani sohbetle, zıddıyla tartışmayla gelişir. Kuvvetli bir muhalefet ve karşı görüş yoksa politika üretilemez mesela.
   </p>
   <p>
    Marks’ın Kapital’inin 1965’te gelmesi ayıp ve garip değil mi? Mülkiye’de çok iyi Marksist arkadaşlar vardı. Mahir gibi. Gepegenç gittiler maalesef. Marksist edebiyat, Marksist literatürün çevirisinde yapılan hatalar da o gençleri ölüme götürdü, diye yazanları okudum. Bu doğru olabilir.
   </p>
   <p>
    Pozitivizmin köküne kibrit suyu dökenlerin başında Karl Poper var. Muhtemelen Yahudi ve muhtemelen de mason. Unutmayın o kuruma çok laf ediliyor ama Karl Poper’ı Türkiye’de ilk tanıdan Mülkiye’dir.  İlk eserini de zannediyorsam Türkiye’deki sol tarihin en büyük adamlarından biri olan Mete Tunçay tercüme etti: Açık Toplum ve Düşmanları.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D077341E985C01756E36DE312C98B950?newsId=33036), [web.archive.org (arşiv bağlantısı)](http://web.archive.org/web/20120722011625/http://www.aksiyon.com.tr:80/aksiyon/newsDetail_getNewsById.action;jsessionid=D077341E985C01756E36DE312C98B950?newsId=33036)
