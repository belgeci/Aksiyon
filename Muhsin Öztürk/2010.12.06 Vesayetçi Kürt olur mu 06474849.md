# Vesayetçi Kürt olur mu?

*Muhsin Öztürk 2010.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Herkes serbestçe konuşacak, kayıt tutulmayacaktı. Öyle de oldu. Liberal Düşünce Topluluğu iki günlük yuvarlak masa toplantısında Kürt meselesini müzakere masasına yatırdı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Kürt siyasetinin temsilcileri, siyaset bilimcileri ve sivil toplum örgüt temsilcilerinin katıldığı yuvarlak masa toplantısı basına ‘açık’ olmadığı için konuşulanları açık açık yazmamak şartıyla bazı satır başlarından söz edebileceğiz ancak. Liberal Düşünce Topluluğu’nun organize ettiği toplantıda Kürt hareketinden söz edilirken sıklıkla, “silahlı mücadelenin miadı dolmuştur” ifadesi kullanıldı. “Silahlar Kürt halkının yararına değil, zararına iş görmektedir artık.” Hatta bunun sadece Kürtlerle sınırlı kalmadığı; coğrafyamızda Filistin’den Afganistan’a silahla hak arama döneminin kapandığı vurgusu dikkat çekiciydi. Türkiye’de ve dünyada meşruiyeti kalmamış bir tutumun PKK tarafından ısrarıydı söz konusu olan.
    </p>
    <p class="MsoNormal">
     Kürt meselesi hakkında fikir açıklamak tehlikeli. Herkes için tehlikeli; ancak Kürt’seniz ölümcül hâle bile dönüşebiliyor. Geçmişte pek çok Kürt, PKK’dan farklı fikir dile getirdiği için tehdit listelerine girdi, bazıları da hayatıyla ödedi bu faturayı. Toplantının ‘ak saçlı’larından Orhan Miroğlu’nun bugünlerde benzer bir tehditle karşı karşıya kalması, tarihin tekerrür ettiğini gösteriyor. Önde gelen Kürt aydın ve özgürlük yanlısı yazarın ‘tehdit’ sebebiyle polis korumasında olması acıklı bir durum; en çok da Kürtlerin özgürlüğünü savunduğunu söyleyen kesimler açısından.
    </p>
    <p class="MsoNormal">
     Onlarca farklı faktörün etkilediği bir sorunun gidişatı hakkında net bir yorum yapmak mümkün değilse de bir yol ayrımının varlığı ortada. “Silahlara veda” nidaları yükselirken Öcalan’ın Osman Baydemir’e yönelik çıkışı manidar. Bütün statükolar yıkılırken Kürt statükosu ayakta kalabilir mi? Yeni bir anayasa, anadilinde eğitim tartışılırken Kürtçe özel televizyonların kurulabildiği, devletin ‘özgürlükler’ temelinde yeni düzenlemelere gittiği, vesayetçi devlet anlayışının parçalandığı bir dönemde Kürt sorunu da kendi iç hesaplaşmasını yaşıyor. Tam da bu nedenle her alanda görülen demokratik güçlerle statüko arasındaki ayrışma Kürt cenahında da kaçınılmaz gibi.
    </p>
    <p class="MsoNormal">
     Bölgede siyasi varlık gösteremeyen CHP’nin, yeni lideri Kemal Kılıçdaroğlu’nun çabalarıyla, biraz da ‘sosyalist’ ortak kimliğe dayanarak muhtemel bir ‘ortak’ gibi görülmesi BDP için ciddi eleştiri konusu. Bu durum Kürtlerde şaşkınlığa ve bir o kadar da rahatsızlığa yol açmış görünüyor. Eleştiri sahipleri “İlle de bir ittifak isteniyorsa bu hem uzun süre iktidarda kalacağı tahmin edilen hem de sivil bir anayasa ve demokratikleşme çabalarıyla dikkat çeken AK Parti ile yapılmalı.” fikrini ortaya atıyor. Sivil anayasa tartışmalarında İhsan Dağı’nın siyasi süreçlere dikkat çektikten sonra “Sivil anayasadan bahsediyorsak bu Kemalist olmayan bir anayasa olmalıdır.” tespiti önemliydi. Zira toplumların bir arada yaşama iradesini yansıtan anayasa metni hazırlanırken ‘orada’ olmak ve müzakereye katılmak gerekir.
    </p>
    <p class="MsoNormal">
     Konuşma başlıklarından biri ‘anadilde eğitim’di. Bir konuşmacının ‘anadilde’ değil ‘anadilinde eğitim’ tashihi kabul gördü.
     <span>
     </span>
     Zira resmî dilin değişmesinden ya da çoklaştırılmasından değil, anadilini öğrenme ve kullanma özgürlüğünden söz ediyoruz. Türkiye’nin bir an önce anadilinde eğitim seçenekleri üzerinde durması gerekiyor. Hatta ‘Beyaz Türk’ bir siyaset bilimci halklar arasında empatiyi geliştirmek için “Türkler de Kürtçe öğrenmeli” önerisi getirdi ki, bu Kürtler için bile şaşırtıcıydı. Toplantının sonlarına doğru bizzat Türk kökenli akademisyenlerce Kürt meselesine artık Türklerin sahip çıkması gerektiği vurgusu dikkat çekiciydi.
    </p>
    <p class="MsoNormal">
     Parlamentoda temsilcileri bulunan Kürt siyasetçilerinin AK Parti okumaları ‘bölgesel rakip’ retoriğini aşmış görünmüyor. AK Parti ile siyasi rekabet ya da ideolojik farklılık ve yaşam tarzı farklılığı Türkiye’de iktidar partisi üzerinden gerçekleşen değişim ve dönüşümün okunmasına da engel teşkil ediyor anlaşılan. AK Parti’nin siyasi ve sosyolojik tahlilini doğru yapamadığı için sırtı yerden kalkmayan Kemalist elit gibi, ‘örgüt’e yaslanan resmî Kürt söylemi benzer bir akıbetle karşı karşıya. Referandum’da ‘evet’ oyu veren Kürt aydınlarının ve grupların eleştiri konusu edilmesi de böyle bir ‘resmî Kürt söylemi’nin ürünü. İki günlük toplantının sonlarına doğru ‘evet’ dediği için iktidara yanaşmakla itham edilen Kürtler meselesine ciddi bir karşı eleştiri geldi.
    </p>
    <p class="MsoNormal">
     Dengeleri gözetmek yerine, Yeni Türkiye’de Kürtlerin nasıl bir yer alacağı meselesine odaklanmak gerekiyor belki de. AK Parti’nin de BDP’nin siyasi rekabetle verdiği refleksin ötesine geçerek Kürt meselesinde cesur adımlar atabilmesi gerekiyor. Toplantı esnasında AK Parti’nin yerel yönetimler reformu hazırladığı ama Türkiye’yi 17 eyalete bölen Demokratik Toplum Kongresi’nin önerisiyle paralellikler arz ettiği için açıklamadığı ifade edildi.
    </p>
    <p class="MsoNormal">
     Son yıllarda Kürt siyasetini temsil eden partilerle PKK arasındaki itiraf edilmeyen ilişkinin mahiyeti çokça tartışılıyor. BDP cenahından gelen açıklamalardan makasın giderek kapandığı da anlaşılıyor. Kürt siyasetinin resmî söylemini, son Osman Baydemir olayında olduğu gibi PKK ve Abdullah Öcalan belirliyor. PKK’nın siyasallaşmasını tartışırken aslında siyasallaşmasını tamamlamak üzere olan bir örgütten bahsediyor olabilir miyiz? Öyleyse, bu en başta Kürtler için bir hayal kırıklığı demek olacak. Daha önce şehirli ve okumuş Kürtler üzerinden yapılan siyaset bugün yargının zorlamasıyla örgüt sadakatine dayalı bir anlayışa dönüşüyor, bu da Kürt siyasetinin varoşa ve kırsala mahkûm olması demek.
     <span>
     </span>
     Belki daha büyük sorun, derin devlet soruşturmaları ve Ergenekon davalarında Kürt siyasetçisinin bir refleks geliştirememiş olması, intibak sorunu yaşaması.
    </p>
    <p class="MsoNormal">
     Ankara yönetimindeki anlayış ve kadro değişikliğinin sadece merkez yapılanmasını değil, Kürt sorunundaki dengeleri de sarstığı bir gerçek. Bölgeye yönelik büyük siyasi hamle bekleyenler, daha masadayken bile ‘açılım’ın yol açtığı değişikliklere bir göz atmalı. AK Parti Ankara’yı, bürokrasiyi ve klasik devletçi zihniyeti değiştirerek bölgede gözle görülür bir değişime yol açtı.
    </p>
    <p class="MsoNormal">
     Diğer bir problem, devlet vesayetinden şikâyet eden bölge halkının silahlı bir örgüt vesayeti ile yüz yüze geldiğinde ne yapacağıydı. Adem-i merkeziyetçi yönetimin bir örgüt diktasına dönüşeceği vurgusu da var burada. Bütün handikaplarına rağmen demokratikleşme süreçlerine güvenmek, korkulara rağmen özgürleştirici siyasetten vazgeçmemek gerekiyor. Çözüm için sorunun masada olması ve barış arayışı, kesin çözümler paketinden daha makul olabiliyor çünkü.
    </p>
    <p class="MsoNormal">
     Galip Ensarioğlu’nun GAP’la ilgili sözleri ilginç. Projenin iki ayağı var; enerji üretimi ve sulama. Bugün itibariyle enerji ünitesinin yüzde 95’i tamamlanmış, bölgeye katkısı olması beklenen sulama projesinin ise ancak yüzde 15’i tamamlanabilmiş durumda. Yani Türkiye’nin üzerinde yük addedilen GAP’tan sadece bölge halkı değil,
     <span>
     </span>
     tüm Türkiye yararlanmakta. Bölgenin elektrik tüketimi o kadar azdır ki hep mevzu edilen kaçak elektrik meselesinin aslında ciddiye alınır bir tarafı da yoktur. Bir başka katılımcı, devletin tutumu nedeniyle bir Kürt burjuvazisinin oluşamadığını söylüyor. “Mezopotamya kaplanlarının oluşması engellenmiştir. Bölgedeki iş adamları 20 yıl boyunca Yeşil’e (Mahmut Yıldırım) haraç vermiştir. Bazıları faili meçhul cinayetlerde öldürülmüştür.”
    </p>
    <p class="MsoNormal">
     İki günlük müzakere toplantısında Kürt sorununun son 20–30 yılda ortaya çıkardığı sosyolojinin ele alınması gerekliliği ortaya çıktı. Zorunlu göçler, şehir varoşlarında kaybolan hayatlar, doğu ve batıdaki Kürt gettoları… En önemli soru hâlâ masada: Türkiye’nin bu dev sorunu hakkında üniversiteler ne gibi çalışma yapıyor, duyan var mı?
    </p>
    <p class="MsoNormal">
     Özlem Çağlar Yılmaz*
    </p>
    <p class="MsoNormal">
     Demokratik açılımlar müzakere masasında
    </p>
    <p class="MsoNormal">
    </p>
    <p class="MsoNormal">
     Liberal Düşünce Topluluğu, Türkiye’nin din özgürlüğü, Kürt sorunu gibi temel meselelerinin özgürlükçü perspektiften çözümüne katkıda bulunmaya çalışmaktadır. Özellikle sorunun muhatabı kanaat önderlerini ilgili alanda uzman akademisyen ve araştırmacılarla bir araya getirerek problemlerin analitik olarak tartışılmasını ve Türkiye’de yaşayanların farklılıklarıyla barış içinde yaşayacağı bir çerçeveye imkân veren çözümlerin değerlendirilmesini sağlıyoruz. 2010 yılı içinde, bu amaçlarla “Din Özgürlüğü, Sünnilik ve İslam”, “Gayrimüslimlerin Din Özgürlüğü Sorunları”, “Alevilik, Din ve Vicdan özgürlüğü” konulu müzakere toplantıları yaptık. Geçen yıl, hükümetin demokratik açılım girişimini müteakip, meselenin anayasal vatandaşlık, anadilinde eğitim, yerinden yönetim gibi hususlarını ve dünyadan ilgili demokratikleşme örneklerini kapsamlı bir katılımla ele aldık.
    </p>
    <p class="MsoNormal">
     *Proje Koordinatörü
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3B271BA09F412470D6DE5094FBB01D6C?newsId=28105), [web.archive.org (arşiv bağlantısı)](http://web.archive.org/web/20130926045057/http://www.aksiyon.com.tr:80/aksiyon/newsDetail_getNewsById.action;jsessionid=3B271BA09F412470D6DE5094FBB01D6C?newsId=28105)
