# İran'da sessiz devrim

*Muhsin Öztürk 2008.03.03*

<font class="agenda2NewsSpot">
 İran İslam Cumhuriyeti hakkında okuyacağınız ilk ve son değişim yazısı değil bu; bütün gözler İran ile Amerika arasındaki söz dalaşına odaklanmışken, İran’da neler olduğu sorusuna küçük bir katkı olsa olsa... ‘Sessiz Devrim’i karşı devrimden ziyade rejimin kendini dönüştürmesi şeklinde yorumlamak daha mümkün gözüküyor.
</font>
<font class="newsDetail">
 ‘Devrim’in ilk günlerinde bir takım yanlışlık yapıldı. Bazı gençler ve mollalar İran İslam Devrimi’ni anlayamadılar. Başörtüsü konusunda daha müsamahasız ve kaba oldular. Bu süreç herkese tecrübe oldu. Devrimin hızı onların mantıklı hareket etmelerine engeldi…’ Bu sözler Tahran’ın varlıklı kuzey kesiminde yaşayan bir reformiste değil, Kum medreselerinin önde gelen bir ayetullaha ait. Din’in özgürlüklerle karşı karşıya getirilmesi bahsinde söylüyor bunları. İran İslam Cumhuriyeti, devrimin 29. yılında kendi mirasıyla yüzleşiyor. Tahran sokaklarında uzun süreden beri kadınlar devrimin biçtiği ölçüler ölçeğinde örtünmüyor. Muhsin Kediver gibi tanınmış mollalar ‘özgürlüklerin önünü açalım’ çağrısında bulunuyor. İran’daki değişimi yakından izleyenlere göre bu özgürlüklerin içine başörtüsü de giriyor; zaten yaygın uygulanmazlık hâlinde olan başörtüsü mecburiyetinin kalkması eli kulağında! İnanması zor olsa bile... Tahran’ın en kalabalık meydanına çıktığınızda sizde oluşan ilk fikir, başörtüsünün kapalılığın değil açıklığın simgesi hâline geldiğini görmek oluyor.
 <br/>
 <br/>
 Tam da devrim yıldönümünün kutlandığı gün Azadiye Meydanı’ndaki mahşeri kalabalıktan uzaklaştığımız bir anda, bir İran muhibbinin ağzından “Burada cuma namazlarında İstanbul’dakinden çok daha az cemaat toplanır” cümlesi dökülüyor. Ona göre devrimden murat edilen gerçekleşmedi,  toplumda muhafazakâr değerler yaygınlaşmamıştı; Türkiye ile karşılaştırıldığında da daha ‘dünyevi’ bir İran toplumundan söz etmek bile mümkündü.
 <br/>
 <br/>
 Bugünlerde İran’da açık veya kapalı ama çok yoğun bir özeleştiri furyası var. Bu sağlığa işaret. Her cevap makbul görülmese bile, ‘ne istendi, ne oldu’ sorusunu İran’a dışarıdan bakanlar kadar, İranlılar da dillendiriyor. Beş dakika önce sizinle yaka paça tartışan devrim taraftarı, yarım saat sonra sizin olmadığınız mecliste en ağır eleştirileri getirebiliyor. İran kendi sosyal mühendisliğini ‘hatalarıyla sevaplarıyla’ daha çok konuşmaktan yana bugün. Devrim ideolojisi biraz da toplumun baskısıyla yeniden inşa ediliyor; ‘devrim yıkılıyor’ haberlerine kaynaklık eden görüntüler en yetkin mollalarca ‘normalleşmenin işaretleri’ olarak lanse ediliyor. Ancak, sessiz devrimden kastımız sadece bu değil tabii ki.
 <br/>
 <br/>
 TEKNOLOJİ VE BASINLA İMAJ PARLATMAK
 <br/>
 <br/>
 Gün geçmiyor ki “Cumhurbaşkanı Mahmud Ahmedinecad uzay çalışmalarını izledi, İran nano teknoloji ve nükleer enerji çalışmalarına hız verdi…” türünden haberler medyaya yansımasın. Reformist politikacılarca pek yapılmayan ‘bilimsel’ açılımlar dinî lider Ali Hamaney’in de desteğiyle ultra muhafazakâr Ahmedinecad döneminde yapılıyor. “Baskıcı rejimlerde her zaman teknoloji el üstünde tutulur” diyenler ne kadar haklı bu bahiste bilinmez; ama kastedilen teknoloji ile sınırlı değil.
 <br/>
 <br/>
 7 aydır faaliyet gösteren Press TV, İran’ın çeyrek asrı aşkın devrim tecrübesinde ayrıksı bir yerde duruyor. Her ne kadar “Batı çizgisini takip etmiyoruz” deseler de, haber ve program formatları CNN’inkine benziyor. Profesyonel gazetecilerden kurulu, 24 saat İngilizce yayın yapan Press TV bambaşka bir İran enstrümanı olarak karşımıza çıkıyor. İyi İngilizce konuşan ve yurt dışında yaşayan İranlılar ile birçok yabancıdan devşirilmiş bir kadrosu var. Tahran’da bulunduğumuz sırada Türkiye’deki başörtüsü sorununu da tartıştılar çeşitli ülkelerden bağlanan uzmanlarla birlikte. Bazen Amerika’daki seçimleri, bazen AB’deki sıkıntıları konu ediyorlar; İran’ın yeni küresel enstrümanı demek mümkün kanal için. TV’nin Tahran’daki yetkilisi Nadir Raad “Dünyada olup bitenlere karşı kendi sözümüzü söylüyoruz.” diyor. Hedef kitlelerinde Batı, özellikle de ABD’de yaşayanlar var. “ABD’de yaşayan İranlılar mı?” sorusuna verdiği cevap ‘hayır, herkes’ oluyor. Aynı zamanda kanallarının tüm dünyada büyük bir değişime yol açacağına inanıyor. Pesss TV’ye biçilen en önemli misyon, İran hakkında dünyaya doğru ve güzel bir resim vermek. Geçtiğimiz günlerde İran’ın ‘sivil bir amaçla’ uzaya füze yollanmasının, Batı medyasında ‘askerî’ bir olaymış gibi yansıtılmasını örnek veriyor Raad.
 <br/>
 <br/>
 “Teknik finansörü devlet, tavrı bağımsız” şeklinde tanımladıkları Press TV’nin merkezi Londra’da; New Yok ve Beyrut’ta da yapılanması var. Televizyonu kurarken yaşanılan en büyük zorluk eleman tedariki ve eğitimi olmuş. Yurtdışında canlı bağlantı yaptıkları 50 gazetecileri var.
 <br/>
 <br/>
 MOLLALARIN KOLAY FETVASI
 <br/>
 <br/>
 İran’dan yeni açılımlarla ilgili ikinci durağımız, Royan Araştırma Merkezi. Kurum, İran’ın yeni tıbbi gelişmelere karşı sınırsız ilgisinin bir göstergesi. Bu merkezde 10 yılı aşkın süredir kök hücre yardımıyla bazı tedavi yöntemleri uygulanıyor ve bu konuda araştırmalar yapılıyor. Araştırma merkezi, eğitim kurumu ve hastane özelliklerine de sahip. ‘Taşıyıcı annelik’ olarak nitelendirilen ve Sünni ulemanın onaylamadığı uygulamanın bir ileri aşamasına geçilmiş, ‘cenin bankası’ oluşturulmuş burada. Türkiye’de tüp bebek yoluyla çocuk sahibi olan ailelerin ileride kullanmaları için fazla ceninlerin dondurularak saklanması söz konusu. Ancak bu kurumda oluşturulan ‘embriyo bankası’ evli olmak şartıyla başka ailelerin de hizmetine sunuluyor. Bu bir tür evlat edinme olarak değerlendiriliyor. Ve bütün bu çalışmalar Şii mollaların verdiği fetvalarla yapılıyor. Bir de çocuğun kız ya da erkek olması hâlinde muhtemel bir hastalık söz konusu olacaksa, tamamen bu zorunluluk hâline mahsus olmak üzere, cinsiyet tercihi de yapılabiliyor. Bu merkezde 15 ay önce bir koyun da kopyalanmış. Bu koyun İspanya Royan Araştırma Enstitüsü’ndeymiş şu an. Merkezin müdürü Hamit Kurabi “Türkiye’deki bazı kurumlarla da işbirliği yapıyoruz” diyor.
 <br/>
 <br/>
 İran’da bilimsel konularda özellikle de teknik alanda ve tıp alanında din adamları (mollalar) öncü rolü üstleniyor. Sosyal yaşam ve siyasal mevzularla ilgili olarak pek geliştirilmeyen, zenginleştirilemeyen fıkıh, bilimsel yenilikler söz konusu olduğunda değişiyor; hatta dinî kavrayışları bir hayli esneten bir tutum sergileniyor ve sanki bu bir devlet politikası... Mesela İran’ı dünya gündemine taşıyan nükleer çalışmalarla alakalı olarak dinî lider Ali Hamaney “Toplu imha silahı caiz değildir” diyor. Kum’un önde gelen ayetullahlarından biri “Fakihler nezdinde haram olan toplu imha silahı üretimine zemin hazırlayan teknolojik yatırıma niçin devam ediliyor?” sorusu yöneltildiğinde şu cevabı veriyor: “Rehberin sözü de doğru; ancak bu, İslami maslahatların yok olma tehlikesinin görülmesi hâlinde kullanılacaktır.” Yani zaruretler haramları mübah kılar…
 <br/>
 <br/>
 İran’da, pek çok sosyal, siyasal meselede çıkan ihtilaf, ekonomik ve teknolojik gelişmeler söz konusu olunca ortadan kalkabiliyor. Hâlen İran’ın bazı uluslararası patent anlaşmalarına imza atmamış olması sebebiyle pazar gücü olan Coca Cola, Marlboro gibi ünlü uluslararası markaların taklitlerinin üretilip piyasaya sürülmesi hız kesmeden devam ediyor. Batı’da kullanılan bir aygıtın benzerinin üretilmesi, kopyalanması önemli bir maharet olarak görülüyor.
 <br/>
 <br/>
 KİMSENİN DESTEĞİ OLMADAN YAPTIK
 <br/>
 <br/>
 Teknik meselelere olan sınırsız ilgi, sosyal farklılaşmayı işaret eden özel televizyon meselesine geldiğinde değişiyor. İran’ın ‘RTÜK’  yetkilisine göre gelişmekte olan ülkeler gelişene kadar ‘özgür olamaz. Özgürlük meselesi açıldığında önce kendilerine özgü bir özgürlük tanımı yapmakla başlıyorlar işe. Batılı özgürlük anlayışını ‘mantıksız ve nefsî’ bulduklarını söylüyorlar. Ancak, Tahran’ın çatılarını işgal eden çanak antenler, devlet kanallarının ördüğü ‘kale’de çoktan gedik açıldığını gösteriyor. İranlı yetkili, uydudan yapılan muhalif yayınların engellenmediğini söylerken tek devlet kanalı fikrinden vazgeçmeyeceklerini ifade ediyor.
 <br/>
 <br/>
 İran sınırları içinde irili ufaklı 100’e yakın radyo ve tv kanalı var ve hepsi de devlete ait. İçlerinde Kürtçe, Azerice gibi yerel dillerde yayın yapanlar da var. Tahran’daki Vali Asr Caddesi üzerindeki televizyon kompleksini gezerken en çok işittiğimiz şey “Bu gördüğünüz teknolojiyi, programları biz kendi imkânlarımızla ürettik.” oluyor. İranlılar için en büyük gurur kaynağı bu. Sada Sima yöneticisi ile İran’da televizyon yayıncılığını konuşurken ilk cümlenin “İran İslam Cumhuriyeti kendine güvenle gelişti. Cumhuriyeti kurduk ve nano teknoloji sahibiyiz. Bunu kimsenin desteği olmadan yaptık.” olması boşuna değil.
 <br/>
 <br/>
 FESTİVAL GİBİ KUTLAMA
 <br/>
 <br/>
 Kapalı yerlerden, İran’ın değişen ve değişmeyen kurumlarından ayrılıp meydanlara çıkma vakti geldi. Öyle ya, İran’ın davetiyle Devrim’in 29. yıl kutlamaları için burada değil miydik? Azadiye Meydanı’na doğru ilerlerken canlı söylenen devrim marşları, “devrimlerin tek güzel tarafı” sözünü ettiriyor bazılarına. Coşkulu, hüzünlü, taşkın… Her zaman olduğu gibi Azadiye Meydanı devrim kutlamalarının merkezi. Ahmedinecad’ın konuşması uzun sürüyor, meydanı dolduran birkaç milyon kişi devrimin yıldönümünü festival havasında idrak ediyor. Ne bayrakların ve maskotların yakılması ne de “med mer (kahrolsun) Amerika” sloganları, çoluk çocuk meydanı dolduran insanların üzerine sinmiş ‘gezintiye çıkma’ havasını bozabiliyor.
 <br/>
 <br/>
 ‘Sessiz devrim’ kavramı aynı zamanda 29. sene-i devriyesinde devrimin kutlandığı meydandaki ‘sessizliği, duruluğu’ işaretliyor. Çehreler sert değil, nefretten ziyade mizah, coşkudan çok duruluk hâkim. İran Devrimi’ni yapan ve giderek güçlenen orta direk “biz buradayız” demek için orada. Tahran’ın gündelik sokak manzarasından biraz farklı; havalı kadınlardan eser yok. “Bu sizi yanıltmasın; bu gördüğünüz kadınlar o meydanlarda gördüğünüz kadınlar aslında, bugün böyleler” diyor ‘içeriden’ birisi. Pek inandırıcı gelmiyor; ancak bu iddianın bir karşılığı var. “Sokaktaki insan her ne kadar tesettür kurallarına riayet etmese bile görüntü sizi yanıltmasın, onlar da İran İslam Devrimi’ne sadıktır” demek isteniyor. Haklılık payı yok değil, özellikle İran üzerine yapılan dış baskılar karşısında verilen tepkilerde bu ortaklık göze çarpıyor. Söz konusu vatansa gerisi teferruat sayılıyor burada da. Biraz da şu: Sokaktaki insanın, devrimin ruhuna sırt çevirdiği itiraf edilmek istenmiyor.
 <br/>
 <br/>
 YAPAMADIK AMA YAPACAĞIMIZA SÖZ VERİYORUM
 <br/>
 <br/>
 Azadiye’ye dönersek yeniden… Ahmedinecad konuşmasının büyük bölümünü nükleer enerjiye ayırıyor; keza epeyden beridir İran toplumunun yegane ortak paydası, tutkalı nükleer. Ahmedinecad, devlet meselelerini açıkça dile getirmesini Hz. Ali’nin Malik bin Eşder’e gönderdiği mektupta kullandığı ifadeye dayandırıyor. “Halka karşı avuç içi gibi ol diyor Hz. Ali. Ben de bütün eksikliklerimizle açık olarak konuşuyorum.” Açık da konuşuyor. “Sizden çok özür dileriz; adil bir gelir dağılımı sağlayamadık, hâlâ hak ve halk merkezli bir sistem oluşturamadık. Üzülerek söylüyorum, hâlâ ranta dayalı bir sistemimiz var. Adaleti, hakkı üstün tutamadık… İthalat ve ihracat gibi büyük para sirkülasyonunun olduğu yerler mafyanın elinde. Ama size söz veriyorum, bu sorunun üstesinden geleceğiz.”
 <br/>
 <br/>
 Mahmud Ahmedinecad ülkenin zenginlerini temsil etmiyor; reformistlere duyulan güvensizliğin sonucu olarak, orta hâlli hatta yoksul İranlıların desteğiyle cumhurbaşkanı seçildi. Şehirli zenginlerin daha da zenginleşmesini önleme, taşranın varlığını artırma politikası güttü. Ancak her iki kesimin de memnun olduğu söylenemez.
 <br/>
 <br/>
 Azadiye Meydanı’na doğru ilerlerken yolun sağında ve solunda birtakım etkinlikler dikkat çekiyor. Yolun ortasında nizami ilerleyen asker kıyafetli İranlıların coşkulu hâlleri etrafa sirayet etmiyor. Önceden hazırlıklı gelenler de var, minik çocuklar Filistin şiirleri okuyor bir tarafta. Meydanda en çok Humeyni ve Ali Hamaney fotoğrafları göze çarpıyor, dinî liderlerin hâkimiyeti kendini hissettiriyor. Bir yerde Ahmedinecad’ın, bir başka yerde de, “yaşasaydı devrim muhalifi olurdu” denilen Ali Şeriati’nin fotoğrafını görüyoruz.
 <br/>
 <br/>
 BÜROKRASİYE TİYATRAL HİCİV
 <br/>
 <br/>
 Meydana çıkan en büyük caddenin kenarında yüksekçe bir yerde kalabalık bir kitlece izlenen iki kişilik bir tiyatro sergileniyor. Devrim yıldönümünde devlet bürokrasisi eleştiriliyor. Bir resmî dairede, aslen mühendis olan çaycı saç baş dağınık hâlde servis yaparken, şefine “Ben mesleğimi ne zaman icra edebileceğim?” diye soruyor. Şef de “Biz şimdi bir toplantı yapacağız, sen çayı iyi demledin mi bari?” diye karşılık veriyor. Benzer bir diyaloğun arkasından şefin ağzından “Biz daha çok toplantılar yapacağız, çok…” sözleri dökülüyor. Yani mühendis çaycı kalmaya mahkûmdur.
 <br/>
 <br/>
 İran’daki bürokratik yapıyı hicveden tiyatro, İran siyasal sisteminde hâlihazırda geçerli olan kendi muhalifini kendi içinde tutma stratejisine ya da geleneğine dayanıyor aslında. Muhalefet partilerinin liderlerinin devlette aynı zamanda ‘bakan yardımcılığı’ koltuklarını doldurmaları bundan. Ayrıca dinî lidere, velayet-i fakih düşüncesine karşı gelinmediği sürece her türlü eleştiri dile getirilebildiği vurgulanıyor. Ancak... İran’da muhalefet nerde, nasıl tecelli ediyor sorusunun cevabı o kadar kolay verilemiyor. Kırmızı çizgileri bir hayli fazla siyasi ve entelektüel ortamda, “özgürsünüz ve istediğinizi söyleyebilirsiniz” deniliyor. Bu, İran sinemasına ‘kreatif’ bir form kazandırsa da siyasi atmosferi fakirleştiriyor.
 <br/>
 <br/>
 OSCAR’DAN SONRA TAHRAN…
 <br/>
 <br/>
 Asgari şartlarda uyulan, çoğunlukla da kaale alınmayan kurallarla örülü ‘kamusal alan’a karşılık, kapalı kapılar ardından taşan özel alan hükmünü icra ediyor. Tahran sokaklarında dolaşan frapan İran kadınları, aysbergin görünen kısmını teşkil ediyor bu durumda. Bu dualist yapı, yaşamı ‘yeraltına’ itmekle kalmıyor, anlaşılması ve kontrolü imkânsız bir tarz-ı hayatın gelişmesine yol açıyor. En lüks alışveriş merkezlerinde sadece evlerde giyilecek türden kıyafetler satılıyor yaygın bir şekilde. Modacı kadınların söylediklerine göre Oscar törenlerinin ardından en çok çalışan terziler, Tahran’dakiler.
 <br/>
 <br/>
 Terzilerin az olduğu bir yerden söz etmek gerekirse orası da Kum olmalı. İran siyasi ve sosyal sistemini anlamaksa mevzu, Kum’da biraz durmak gerekiyor. Kum medreseler şehri. Ülkenin başka bir yerinde görmeyeceğiniz, kendine has ‘tek renkli’ bir topluluğu var. Çekik gözlü, Orta Asya steplerinden kopup gelmiş, yıllarını bu şehirde geçiren çok sayıda insan görebilirsiniz burada. Öğrenciler de hocalar da kendilerini ilk gördüğünüzde ‘molla’ diyebileceğiniz kıyafetlerle dolaşıyorlar. Her an bir Türk’le karşılaşmanız ve onun da “acele yapılacak işlerinin olması”  muhtemel...
 <br/>
 <br/>
 İçlerinde çok büyükleri de olan 400 medresesi, 200 bin öğrencisi var bu kentin. Yüzyılın başlarında Necef ve Kerbela’nın İngiliz işgaline girmesi Kum’un Şii dünya için giderek daha önemli bir eğitim merkezi olmasına yol açmış. Bir yerde Humeyni’nin de çıktığı şehir burası. Masume yani İmam Rıza’nın kızının kabri burada, dolayısıyla aynı zamanda merkezî bir ziyaretgâh. Kenar mahallelerdeki yoğun kerpiç evlere karşılık şehrin merkezindeki sayısız banka şubesi tezat oluştursa bile Kum, İran Cumhuriyeti’nin ideolojik ve dinî varlığı yakından izlenebilecek bir şehir.
 <br/>
 <br/>
 İran’da giderek birbirinden uzaklaşan üniversiteler ve medrese kaygıya yol açarken, bazı önde gelen Kum medreseleri üniversite eğitimi ve diploması vererek, makasın giderek açılmasına dur demek niyetindeler. Artık medreseden çıkan bir molla aynı zamanda üniversite mezunu olabiliyor, diğer alanda da söz sahibi olduğu gibi üniversite kürsüsünde ders verme imkânına da kavuşuyor. Bazı medreseler, çok zengin ve modern kütüphaneler, bilgisayarlarla donatılmış çalışma ortamlarıyla dikkat çekiyor. Ve giriş çıkışlar bir hayli kontrollü. Çoğu zaman bir yabancı olarak bu medreselere girme şansınız pek yok. Kum, doktriner medrese eğitiminde sadece İran’ın değil, Şii dünyanın merkezi ve geniş bir coğrafyadan öğrencileri barındırıyor.
 <br/>
 <br/>
 İSLAM DEĞİL, Şİİ İSLAM DEVLETİ…
 <br/>
 <br/>
 İran’daki ‘İslami’ rejim, içeride olmasa bile İslam dünyasına daha kuşatıcı bir iddia yansıttı. Yani kendisinin bir Şii İslam devleti değil İslam cumhuriyeti olarak algılanmasını istedi, belli ölçüde de İslam dünyasından karşılık gördü. İran’a sırf İslami kimliğinden dolayı sempatiyle bakan Sünniler (sayıları az da olsa) vardı; ancak içeride baskın olan Şiiliğin dışarıya yansıması bu sempatiyi kırmış gibi gözüküyor. Tıpkı Filistin örneğinde olduğu gibi. İran Filistin-İsrail meselesinde, Lübnan’da Hizbullah’a yaptığı gibi, Filistin tarafının hamisi olmak istiyor. Ancak bu ilgiye karşılık Filistin’in kayıtsızlığı sözkonusu.
 <br/>
 <br/>
 Filistin meselesinde İran’ın müdahilliğinin hüsnükabul görmemesiyle ilgili olarak, İran rejiminin Şii karakterinin Sünni dünyada etkinliğini sınırlayan bir faktör olduğunu ve bunun giderek belirginleştiğini söylemek mümkün. Ancak İran’ın bölgesel bir güç olduğu ve buna dayalı dışarıya bir ‘dünya görüşü’ ihraç etmediği de söylenemez. Türkiye’deki ulusalcılarla Tahran’ın yakınlaşmasında bunun izlerine rastlamak mümkün.
 <br/>
 <br/>
 ULUSALCILAR TAHRAN’A!
 <br/>
 <br/>
 İran Devrimi’nden sonra Türkiye muhtemel devrim ihracına karşı kendini hep tetikte hissetti. Hatta bu Türkiye İran olur mu? paranoyasına dönüştü zamanla. Uzun süre “korku siyaseti”nin önemli argümanlarından biri oldu. Türkiye’de ulusalcılığın ‘icat’ edilmesiyle birlikte korkuya dayalı siyasetin artan etkisine karşılık İran her an benzemek üzere olduğumuz bir ülke olmaktan çıktı. Sınırlarımızdan bir hayli uzak Malezya onun yerini aldı.
 <br/>
 <br/>
 Peki ne olmuştu da İran’a benzemekten korktuğumuz yıllar geride kalmıştı? Bunun temelinde Türkiye’nin Kemalist bürokratik elitleriyle, İran Cumhuriyeti’nin devrimci bürokratik elitlerinin aslında benzer dünya görüşüne sahip olmaları yatıyor. ABD hegomanyasına karşı Rusya’yı da içine alan bir paktı öneriyordu her iki taraf da. Küreselleşmeye karşı “tek başına yetme” savını dile getiriyor, “Az olsun bizden olsun” diyorlar. Bu sadece söylem benzerliği ya da karşılıklı takdir hisleriyle sınırlı kalmayan, birebir diyalogla da pekişen bir hadise. Hem de en üst düzeyde.
 <br/>
 <br/>
 AK Parti iktidarı İran’da dinî duyarlılığa sahip bürokratik kesimlerde heyecandan uyandırmaktan ziyade ‘mesafe’ üretirken,  Kemalist ‘ulusalcı’ bürokratik elite sempati hasıl olmuş. Hatta iki tarafın ‘derin’ muhabbeti gözden kaçmıyor. Erke dönergeci yerli mamül teknolojileri hatırlanırsa Türkiyeli ulusalcıların kendi teknolojisini üreten İran’dan alacağı çok dersler var!
 <br/>
 <br/>
 İran’ın yüzyıllık modernleşme hikâyesi güçlü bir şekilde devam ederken, siyasi şeffaflığı yok eden özgürlük konusuyla ilgili ‘içeriden’ sesler yükseliyor. İçinde yaşanılan yüzyılın ‘sivil toplum’ merkezinde geçtiği düşünülürse, devlet gücünü kontrol ediyor olmak yeterli olmayabiliyor, İran’da da görülen o. Ancak İran’ın bazı tarihsel dönemlerini, petrolü millileştiren Mussaddık’ın İngilizlerce açık bir darbeyle indirilişini, ‘kravat takmayanları’ cezalandıran Şah’ın Ak Devrimi’ni, “her baskıcısı rejim ötekini güçlendirir” düşüncesini hatırlamak gerekiyor.
 <br/>
 <br/>
 Ahmedinecad, “Molla eğer ihtisas alanı değilse yönetime girmesin” diyor. Derken de mollalara karşı olduğunu değil güçlü devlet geleneğine, belki de yeni devlet yapılandırmasına işaret ediyor. Sosyal alanla ilgili “aslolan devrim değil, evrimdir” diyenler bir kez daha haklı çıkıyor. İran İslam Cumhuriyeti’nin 29. sene-i devriyesinde sessiz ve derinden bir değişim yaşanıyor, tıpkı son on yılda olduğu gibi. İran toplumunu bir aradan tutan şey geleneksel Şiilik kadar, nükleer gibi ‘dünyevi’ mevzular artık. Humeyni’nin kabrini 30 kişi ziyaret ediyorsa, bu sayı İmam Rıza’nın kabrinde 30 bine çıkıyor. Önde gelen mollaların ‘özgürlükleri tanıyın’ çağrısının Tahran’ın ‘derin’ bürokrasisinde karşılık bulması da rejimin geleceğinde belirleyici rol oynayacak.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-15916-32-iranda-sessiz-devrim.html), [web.archive.org (arşiv bağlantısı)](http://web.archive.org/web/20110811073913/http://www.aksiyon.com.tr:80/aksiyon/haber-15916-32-iranda-sessiz-devrim.html)
