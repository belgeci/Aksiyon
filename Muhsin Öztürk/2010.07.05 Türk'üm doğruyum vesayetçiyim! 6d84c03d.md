# Türk’üm, doğruyum, vesayetçiyim!

*Muhsin Öztürk 2010.07.05*

<font class="agenda2NewsSpot">
 Abant’tan medyaya yansıyanlar ‘resmî’ devlet kimliği taşıyan kişilerin konuşmalarıydı. Hâlbuki bir manifesto niteliğinde olan sonuç bildirgesi hepsinden daha önemli gözüküyor.
</font>
<font class="newsDetail">
 <p>
  <p class="MsoNormal">
   Anayasa Hukukçusu ve Platform Başkanı Prof. Dr. Levent Köker, Abant Palace’ın geniş salonunda elindeki sonuç metni taslağını okuduğunda, emekli Askerî Yargıç Faik Tarımcıoğlu, kendinden beklenmeyen bir çeviklikle ayağa fırladı ve “Ben bunu ayakta alkışlarım.” dedi, dediğini de yaptı. Bu, münferit gözükse bile salonu dolduran hâzirunun yadırgamadığı belki de kuvvetli alkışlarıyla destek olduğu bir durumdu. Çünkü 22. Abant Platformu, tartışma konusu ettiği ‘vesayet’e direkt girmiş, yıllarca hatırlanacak bir manifesto hazırlamıştı. Türkiye’nin demokratikleşme serüveninde mühim bir yer tutacak bir metin bu. Meseleleri genel ifadelerle belirtme alışkanlığı ilk defa bu kadar açık ve somut öneriler içeren bir bildiri ile delindi. Askerî bürokrasinin ve yargı işlevinin demokratik denetime tabi olması gerekliliği kalın çizgilerle vurgulanırken ‘askerî harcamaların denetimi’ ve askerî bilginin sivilleştirilmesi sorunu bildiriye girdi. Güneydoğu sorununa ilişkin, ‘silahlara veda’ çağrısı yapan Diyarbakırlı sivil toplumun desteklenmesi çağrısı da yer aldı bu bildiride. Bu yaz Abant’ta, göz gözü görmez bir sis altında toplanan bir avuç entelektüel, toz duman içinde yüzen ülke siyaseti için bir yol haritası çizdi.
   <span>
   </span>
  </p>
  <p class="MsoNormal">
   Aslında tansiyonu yüksek bir tartışma zemini mevcuttu. Çok açık anayasa hükümlerine rağmen, varlığı o anayasayı korumak ve kollamak olan bir mahkemenin nasıl hareket edeceği her seferinde büyük tartışma ve belirsizlik konusu Türkiye’de. Askerin yürütmenin bir unsuru olarak, güçlü hükümet döneminde anayasal koruma refleksini gösteremediğini düşünenler, gözünü yargıya dikmiş durumdaydı. Öyle ki, Türk halkı adına yargı yetkisini kullanan kurumların ‘darbe anayasası’ diye kötülenen anayasal sınırlarını aşındırmayı bir teamüle dönüştürdü bile. Türkiye’de vesayet tartışması son dönemde yargı üzerinden ilerledi; bunun bir askerî vesayetin uzantısı olduğu bilinse bile.
  </p>
  <p class="MsoNormal">
   Prof. Dr. Ergun Özbudun’un anayasa hukukuna dayandırdığı vesayet rejimi tanımı şöyle: “Seçilmiş devlet organlarının seçilmemiş denetim organlarının vesayeti altında bulunması demektir.” Yani MGK, Anayasa Mahkemesi vs. kurumlar marifetiyle, seçilmiş sivillerin ‘esas’ meselelere giremediği, kısacası devleti yönetmesine izin verilmediği bir durum. Bu vesayet sistemi, Serap Yazıcı’dan Mustafa Erdoğan’a pek çok müzakerecinin farklı açılardan ele aldığı bir konuydu. Ancak, Abant’ta vesayetin o kadar ayrıntısına girildi ki bir ara ‘vesayet denizinde yüzüyoruz’ zehabına kapılabilirdiniz. Bu yönde uyarılar da oldu, her kötülüğün kaynağını vesayette aramayalım diye. Daha anaokuluna adım atar atmaz başlayan eğitimle bu ‘vesayet atmosferi’ inşa edilmektedir aslında. O yüzden bir konuşmacının cumhuriyet döneminin en başarılı projesi olarak millî eğitimi göstermesi boşuna değil. “ Öyle ki, herkesin üniversite mezunu olduğu bir yerde ordunun siyasete müdahalesini destekleyenler artabilir, hatta bu oran, yüzde 80’ler bile olabilir. Başarısızlığın sebebi herkesi yakalayamamış olmasıdır!” tespiti yapıldı. Bunun üzerine bir başkası, “Hadi diyelim ki siyasi partiler Anayasa’ya bağlı ve bu sınırlar içinde hareket etmek zorunda. Peki, PKK’nın, DHKPC’nin, TİKKO’nun Kemalistliğine ne demeli?” dedi. Hakkâri’den katılan Halit Yalçın eğitim sorununun bir tür şizofreniye yol açacağını kendi çocuğu üzerinden anlattı. Evden Kürt olduğunu bilerek okula adım atan, “Türk’üm, doğruyum…” andını içerek güne başlayan kendi küçük çocuğunun ‘evde başka, okulda başka’ hâlini anlattı, Doğu’dan bir örnek olarak.
  </p>
  <p class="MsoNormal">
   22. Abant’ın 27 Mayıs’ın 50. yılına denk gelmiş olması ‘vesayet’ tartışmasını daha anlamlı kıldı. Adalet Bakanı Sadullah Ergin’in açış konuşmasında uzun uzadıya 27 Mayıs’ın hâlen sürmekte olan sistemine yaptığı vurgu ve 93 yılına ilişkin tespitleri ise büyük gürültü kopardı. Aksiyon Dergisi’nin 93 yılı ve 27 Mayıs’a ilişkin kapaklarının toplantı aralarında bakanın konuşması vesilesiyle anıldığını da belirtelim. İktisat kökenli Saadet Partisi lideri Numan Kurtulmuş’un beğenilen uzun konuşmasında ilk defa söylemese bile, 2000’li yıllardan bu yana ‘üst kurullar’ marifetiyle sürmekte olan vesayete dikkat çekmesi ilgi çekti.
  </p>
  <p class="MsoNormal">
   Türkiye’de özgürlükler ve temel haklar meselesinde kayda değer bir literatür oluşuyor. Belki bir süre sonra “27 Mayıs kötü ama darbe koşulları vardı” demek bile sadece siyaseten değil ahlâken de yanlış bir tavır olarak görülecek. Kabaca siyasi partilerin oy oranı üzerinden Türkiye’de ‘vesayet’ sistemini destekleyen yüzde 30’luk bir kitleden söz edildi. Bu kitle aynı zamanda Cumhuriyet’in ürettiği imtiyazlara sahip eğitimli bir kitledir. Ancak alınan eğitim ‘vesayetçiliği’ beslediği gibi sivilleşmenin es geçilmesine yol açar. Bu, ‘görünür görünmez’ bir fikrî geriliği beraberinde getirir. Öte yandan tutucu ‘muhafazakâr’ tavra ve kesime karşı, tarz-ı hayat bakımından muhafazakâr ama zihnen reformcu büyük bir kitle söz konusudur artık. Şaban Çalış’ın “Bir süre sonra bakıyorsunuz ki okuduğunuz siyasi hayatla ilgili bilgilerin hepsi yanlış…” tespiti önemli. Bir bilinmezlik vahası olarak Cumhuriyet tarihinin didik didik edilmesi, öğretilen bilgiye duyulan şüpheden ve yeni bilginin inşasından kaynaklanıyor. Anayasal her krizle zenginleşen ve krizin derinliğine bağlı olarak toplumsallaşan demokratik ‘sahih’ bir bilgi literatürü ve onu taşıyan yeni seçkinler kendini gösteriyor.
  </p>
  <p class="MsoNormal">
   Prof. Dr. Ergun Özbudun, geçen mayısta, Liberal Düşünce Topluluğu’nca verilen Hürriyet Ödülü töreninde, biraz da sunuşu yapan Şahin Alpay’ın yol açmasıyla Kemalist geçmişine değinmişti. Abant’ta ise canlı yayın esnasında, 90’lı yıllara kadar sahip olduğu Kemalist birikimin temel tezlerini son 10 yıldır sorgulamaya başladığını itiraf etmesi önemliydi. Zira Özbudun, tek parti döneminde yapılanları demokrasiyi hedefleyen zaruri ve geçici adımlar olarak gördüğünü ve yanıldığını söyledi. İkinci olarak da geçmişte 1961 Anayasası’nı demokrasi açısından ilerici bir adım gibi gördüğünü ama artık gerçekte bu anayasanın, 1982 Anayasası ile perçinlenen vesayetçi rejimin tohumlarını ektiğini düşünmeye başladığını ifade etti. Şüphesiz bunda özgürlükçü siyaset ve hukuk okumalarının artmasının etkisi var.
  </p>
  <p class="MsoNormal">
   Abant, ‘zamanın hızlı geçtiği’ bugünlerde oluşan sivil ve demokratik literatürün billurlaştığı en önemli platformlardan biri. Ki, Meptap TV’den canlı olarak veriliyor olması, bir yerde Abant Ruhu’nun televizyon aracılığıyla kitleselleşmesine yol açıyor.
  </p>
  <p class="MsoNormal">
   Abant Ruhu diye bir şey var ve o ruhla bir sefer temas eden herkes ‘bir vesayet altında’ olmadan kendini ifade edebileceğini biliyor. Ve görüşünün her an tartışmaya açılabileceğini de. Abant, Türkiye’nin sol sağ ekseninden demokrat-jakoben ayrımına geçtiği son on yılda demokrat çizginin ahenkle bir araya gelebildiği bir ortam. Yani her farklı fikir, etnik köken ve tarz-ı hayat sahibi kişiler, eğer demokratik kültürü içselleştirebilmişlerse bu toplantının doğal bir müdavimi oluyorlar. ‘Karşı görüş nerde?’ diye soran Şerif Ali Tekalan, komite tarafından ‘davet ettik ama gelmediler’ cevabını almış. Abant bu çerçevede ‘karşı görüş’ korkusu olan kişilerin katılmaya cesaret edebileceği bir yer değil.
  </p>
  <p class="MsoNormal">
   Devletin jakoben tutumlarının eleştirildiği bir ortamda sivillerin diğer sivilleri ‘tehdit’ olarak algılama alışkanlığının terk edilmesi gerekliliği, son Abant’larda kendini gösteren bir çağrı. Sünnilerin bütün sorunların kökeninde Alevileri araması, Alevilerin kendi varlık yokluk problematikinde birinci derecede Sünnileri sorumlu tutmaları gibi alışkanlıklar aslında asıl sorunun ıskalanmasına yol açmaktadır. Abant gibi sivil bir hareketin, her siyasi fikirden, farklı yaşam tarzı ve etnik kökenden ‘sivil’i buluşturabiliyor olması ‘biz düşman değiliz’ mesajını verebilmiş olmasından.
  </p>
  <p class="MsoNormal">
   170 müzakerecinin katıldığı ve 50 gazetecinin izlediği Abant’ta asker ve yargının sistem içindeki yapısal sorununa ilişkin uzun tartışmalar yapıldı. En ilgi çekenlerinden,
   <span>
   </span>
   ‘Vesayet ve Dış Güvenlik’ konulu oturumda askerî harcamaların sivil denetimini öngören ilgili Sayıştay Kanunu’nun 5 yıldır Meclis komisyonunda bekletildiği hatırlatıldı. Bu nedenle AB reformları çerçevesinde anayasa değişikliğine rağmen askerî harcamalarla ilgili bir sivil denetim hâlihazırda gerçekleştirilebilmiş değildir. Mümtaz’er Türköne, ısrarla, askerler kadar sivillerin de silah ve asker hakkında bilgi ve söz sahibi olmadıkça vesayet meselesinin çözülemeyeceği üzerinde durdu. Türköne’nin konuşmasından, “Eğer askerî vesayet istemiyorsanız, askeri vesayet altına almalısınız”, “En az askerler kadar askeri bilmelisiniz” gibi pek çok cümle kaldı geriye. Nitekim ısrarla üzerinde durduğu askerî bilgi asimetrisi sorunu sonuç bildirgesine girdi. Lale Kemal, “Bir Savunma Bakanı’nı düşünün. Kendisine Hava Kuvvetleri Komutanı geldi ve 27 adet Y silahı istedi.
   <span>
   </span>
   Peki, o kime soracak bunun gerekli olup olmadığını?” sözleriyle bu fikre destek verdi. Ferhat Kentel’in önerisi tebessüme yol açsa bile ilginçti. “Nasıl ki askerler sosyoloji-siyaset üzerine bilmedikleri hâlde, ‘olsa olsa...’ mantığıyla
   <span>
   </span>
   konuşuyor biz de konuşabiliriz. Yani belki ‘27 Y silahı gereklidir’ de diyebiliriz, hiçbir şey bilmeden.” Askerin ‘sosyal bilimler’ alanında söz sahibi olma çabasına esprili ama güzel bir göndermeydi.
  </p>
  <p class="MsoNormal">
   Abant’ın en önemli siyasi analizlerinden biri, Prof. Dr. Cemil Koçak’tan geldi. Çok partili hayata geçiş esnasında ikinci parti ile birinci parti arasındaki zorunlu alışverişin ‘vesayet’in devamına yol açtığını daha doğrusu ikinci parti dediği Demokrat Parti’nin ‘tek parti’yle çok büyük hesaplaşmaya girmeden sisteme dâhil olmasının oluşturduğu sorunlara değindi. Sözgelimi, Demokrat Parti dernekler kanunu çerçevesinde ilgili bürokratların ‘izni’ ile kurulmuş, pek de demokratik olmayan bu prosedüre DP’den herhangi bir itiraz yükselmemiştir. Çünkü bu kanun 1938’de Celal Bayar döneminde çıkmıştır. Bu yüzden eskiyle yeterince hesaplaşılamamıştır. “Yeni doğan muhalefet partisi tek partinin ürettiği ‘vesayet’ teorisini paylaşmak zorunda kaldı. Vesayetçi teori aracılığıyla kendine meşruiyet alanı oluşturabilecekti. İktidar izin vermese hiç kimsenin parti kurmaya cesareti olmayacak. Muhalefet izin verildiği ölçüde ayakta kalabilirdi, o da iktidara bağlıydı. İktidar ise muhalefete vermiş olduğu meşruiyet alanını dar çerçevede tutmak istiyordu. Muhalefetin (DP) bir gün iktidar olma şansını asla görmüyordu.”
  </p>
  <p class="MsoNormal">
   Abant’tın en zihinde kalan konuşmalarından birini Sabah yazarı ekonomist Süleyman Yaşar yaptı. Adı bilinen güçlü meslek gruplarının giderek KİT’leşen bir yapıya dönüştüğünü vurguladı. Bu çerçevede TOBB ve TÜSİAD Süleyman Yaşar’ın hedefindeydi. Sözgelimi TOBB’un kendi üyelerinin asıl ihtiyacı olan ara eleman sıkıntısını gidermek için meslek liselerine yatırım yapmak yerine üniversite ve düşünce kuruluşu kurmasının, ‘kendi düşüncelerine destek bulmak ve iktidarın görüşlerine akademik seviyede karşı çıkarak kamuoyunu yöneltmek için’ olduğunu söyledi. “TOBB krizde üyelerine destek vermedi. Kendi kaynakları olmasına rağmen devletten yardım aldı. İşsizliğe bir şey önermedi, bir şey yapmadı. Ekonomik veriler olumlu olmasına rağmen ekonomik veriler kötü gibi gösterildi.” Yaklaşık 40 yıllık bir tarihe sahip TÜSİAD’ın siyasi iktidarları alaşağı eden geçmişini de hatırlatarak, “Vesayetin aktörleri olarak TÜSİAD ve TOBB’u sayabiliriz.” tespitini yaptı.
  </p>
  <p class="MsoNormal">
   “27 Mayıs 1960’la birlikte başlayan vesayet rejimi fikrinin, bir darbe ile oluşmuş sistemin sorgulanması ya da değişmesi niye bu kadar güç olabilir ki?” sorusu tazeliğini koruyor. Bu kurucu irade, millete değil bir cuntaya dayanmaktadır. Bir cunta sistemini değiştirmek de pekâlâ uzun uzadıya uzlaşı çabalarıyla değil demokratik gerekliliklerle mümkün olmalıdır. Osman Can’ın pek çok hukukçu için bir hayli keskin sayılan çıkışının böyle bir arka planı var. Yasalarda darbelerin meşruiyeti sağlanmışsa ve darbeye karşı koymanın yasallığı söz konusu değilse, o zaman darbenin yasallığını, ki buna ‘yargısal’ olan da dahildir, reddederek işe koyulmalıyız belki. Demokrat Yargı Eşbaşkanı Osman Can cismen Abant’ta olmasa bile fikirleriyle oradaydı.
  </p>
  <p class="MsoNormal">
   Demokratik meşruiyet bütün mesele, başka bir şey değil!
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   Niyazi Öktem’den dergâh açılımı
  </p>
  <p class="MsoNormal">
  </p>
  <p class="MsoNormal">
   <span>
   </span>
   Prof. Dr. Niyazi Öktem, din ve vicdan özgürlüğünü savunurken çifte standart olmaması gerektiğine vurgu yaptı. Çoğunlukla camiye karşı konuşlandırılan ve ardından ‘ibadethane mi değil mi?’ tartışmasına dönüşen konu ile ilgili bir öneri getirdi. “Eğer cemevlerinin açılmasını savunuyorsak, Nakşilerin dergâh açabilmesini de savunmalıyız. Cemevi ve dergâh düzleminde konuyu tartışmak daha sağlıklı gözükmüyor mu gerçekten?
  </p>
  <p class="MsoNormal">
   <span>
   </span>
   Hüseyin Gülerce tebliğinin büyük bölümünü Neşe Düzel’in Ergun Babahan’la yaptığı röportaja ayırdı. Babahan’ın 28 Şubat dönemindeki medya ve asker iç içeliğine dair anlattıkları tazeliğini koruyordu ki ilgiyle dinlendi. Yıpratılması arzulanan kişilere yönelik ‘karakter suikasti’ yapıldığı ‘medya’ bahsinde ilginç ayrıntıydı.
  </p>
  <p class="MsoNormal">
   <span>
   </span>
   Yıldız Ramazanoğlu, 1930’larda kadınlara verilen seçme ve seçilme hakkının bir bölümünün ortadan kalktığı tespitini yaptı. Yani bir başörtülü kadın seçebiliyor ama hiçbir şekilde seçilme hakkı yok. Ücra ilçelerde bile belediye meclis üyeliğine seçilen başörtülü kadınların sonra istifa etmek zorunda kaldıklarını hatırlattı.
  </p>
  <p class="MsoNormal">
   <span>
   </span>
   Zeynep Dağı, asker eleştirilerinin yükseldiği zamanlarda dile getirilen ‘halkı askerden soğutmak’ tabirine alternatif olarak ‘halkı demokrasiden soğutmak’ tabirini kullandı. Aslında bütün olup biten bu değil miydi zaten?
  </p>
  <p class="MsoNormal">
   <span>
   </span>
   2007 krizinin en önemli vesayet sigortası olarak kurgulanan cumhurbaşkanlığına ‘vesayetçi’ olmayan bir kişinin gelme ihtimalinden kaynaklandığı bir kere daha vurgulandı. Ki, hem sivil ve demokrat ‘istenmeyen’ kişi cumhurbaşkanı seçilmiş hem de bu kriz daha büyük bir sistem dönüşümüne yol açmıştır; cumhurbaşkanlarının halk oyuyla seçilme yolu açılmıştır. Bunun üzerine Faik Tarımcıoğlu, “1988’de ANAP kongresinde Özal’a yönelik suikastin temelinde yine bir cumhurbaşkanlığı seçimi vardı ve Özal’ın cumhurbaşkanı olması istenmiyordu.” tespitini yapıyor.
  </p>
  <p class="MsoNormal">
   <span>
   </span>
   Altan Tan, biraz da iktidar partisini kastederek partilerin içinde oluşan vesayetten söz etti. Vesayetin ‘en geniş anlamı’ düşünüldüğünde yer yer hükümete de eleştiriler gitti. Hatta ‘hükümetin eleştirilemez olmadığını görenler’ için şaşırtıcı olsa gerektir ki, yer yer ‘umarım iktidar partisi de bu toplantıyı izliyordur’ gibi göndermeler yapıldı. Muhalefet partilerinin ‘vesayet’ten sınıfta kaldığı o kadar ön kabuldü ki mesele bile edilmedi.
   <span>
   </span>
  </p>
  <p class="MsoNormal">
   <span>
   </span>
   PKK’nın son 25 yılda vesayet sisteminin yerleşmesinde üstlendiği hayati rol ayrı bir tartışma konusu; ancak devlet-örgüt düzleminde ilerleyen, artık halklar arasında bir soruna
   <span>
   </span>
   dönüşme potansiyeli içeren Kürt sorunu yeni tip Kürt entelektüelinin doğmasına yol açmış gözüküyor. Hem en acılı ve sert bölge hikâyelerini, sözün ağırlığını düşürmeden ‘mizahi’ bir dille ifade etme kabiliyeti açıkça kendini gösteriyor. İş çevrelerinde yükselen ‘Kürt entelektüeli’ni zamanla daha görür ve konuşur hâle geleceğiz.
   <span>
   </span>
  </p>
  <p class="MsoNormal">
  </p>
  <p class="MsoNormal">
   <span>
   </span>
   Kırklareli Valisi Cengiz Aydoğdu’nun, çok partili hayata geçişle ilgili dikkat çekici analizlerinin yanı sıra bir akademik bakışla söylediği “CHP ve İnönü tarihte huzurlu yerine kavuşmalıydı.” sözü ‘resmî’ kimliği nedeniyle büyük tartışma lara sebep oldu.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-27150-turkum-dogruyum-vesayetciyim.html), [web.archive.org (arşiv bağlantısı)](http://web.archive.org/web/20100715085032/http://www.aksiyon.com.tr:80/aksiyon/haber-27150-turkum-dogruyum-vesayetciyim.html)
