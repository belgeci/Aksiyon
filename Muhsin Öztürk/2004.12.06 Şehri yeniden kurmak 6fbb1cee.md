# Şehri yeniden kurmak

*Muhsin Öztürk 2004.12.06*

<div>
 <p>
  <font>
   Küçükçekmece'den başlayan İstanbul'un çehresini topyekûn değiştirme potansiyelini içeren Kentsel Dönüşüm Projesi, içinde yaşadığımız şehir için geri sayımın başladığının, belki ilk defa iyi bir şeyler olabileceğinin işaretçisi.
   <br/>
   <br/>
   Bir şehri yeniden kurmak aynı zamanda o şehri yıkmak demek. Sıfırdan bir şehri kurmak krallara özgü firavunvari uygulamaları beraberinde getiriyor ki, pek hoş hatıralar bırakmıyor geride. Güzelliği ile kimselerin dilinden düşürmediği St. Petersburg, on binlerce kölenin teri üzerinden yükseldiği için kimilerine göre lanetli bir şehir hükmündedir. İslam şehirlerinin güzelliği babında insana göre şekillenmiş olması dile getirilir. Modern batı şehri ise 'beden'i ve bireyi gözetmediği için eleştiri odağında bugün.
   <br>
    <br>
     Aslan yattığı yerden bellidir sözü daha çok dağınık bekarlara ithaf edilse de, mahallenin, semtin ve şehrin mekansallığı göz önünde tutulursa son yıllarda yattığımız kalktığımız yerler konusunda milletçe özensiz olduğumuz aşikar. Ne evler eve, ne mahalleler mahalleye ne de şehirler şehre benziyor.
     <br>
      <br>
       Bu gidişe 'yeter' denemiyor, denmek istense de siyasi kaygılar öne geçiyor kurtulamıyor. Süleymaniye'de eski tarihi binalar yeni otopark alanları için yakılmaya devam ederken, bir gecede kurulduğundan mülhem gecekondu namıyla anılan evler çoktan kurulu düzenin başaktörleri oldu.
       <br>
        <br>
         İstanbul için geriye dönüş mümkün mü? Son 50 yılda, boş bulunan araziye ev dikme alışkanlığı geriye doğru işletilebilir mi? Hiçbir şey olmamış, sanki kent doğal seyrinde ve planlı gelişmiş gibi yeniden kurulabilir mi? Bu sorular çoktan soru olmaktan çıktı. İstanbul Küçükçekmece bazında başlatılan Kentsel Dönüşüm Uygulamaları, geçen hafta yurt dışından gelen çoğu bu alanda dünyanın en üretken isimleri, Türkiye'den yerel yöneticiler, özel sektörün temsilcileriyle birlikte dört gün boyunca tartışıldı.
         <br/>
         <br/>
         Küçükçekmece'nin 20 yıllık süreçte tamamen değiştirilmesi öngörülüyor. Sempozyumun ciddi tutulması bundan; daha yolun başında kuramsal yapıyı iyi kurmak, yurt dışındaki uygulamalardan dersler çıkartmak, belediye sınırları içerisinde atölye çalışmaları yapmak suretiyle gerçekçi bir plana ulaşmak. Teori ile pratik at başı gidiyor.
         <br/>
         <br/>
         Sempozyum koordinatörlerinden Dr. Sırma Turgut yurt dışından gelen katılımcılar için kanunların ve projenin çevrilerek kendilerine gönderildiğini, konukların daha gelmeden müzakere konuları hakkında temel bilgiler edinmelerinin sağlandığını söylüyor. Ki, gerek atölye gerekse panellerde bunu görmek mümkündü. Küçükçekmece Belediye Başkanı Aziz Yeniay, bugün dönüştürdüğümüzü 20 yıl sonra tekrar dönüştürme gereksinimi duyulmasın diye tartışmayı uzun tuttuklarını, ilerleyen yıllarda 'arama toplantıları'na devam edeceklerini söylüyor.
         <br/>
         <br/>
         İstanbul Büyükşehir Belediyesi'nin ev sahipliği yapması, projeye sahiplendiğinin bir göstergesi. Merkezi hükümetin İstanbul'un mevcut sorunlarını radikal çözümlerle aşma niyeti biliniyor. Ama olayın bütün taraflarıyla uzlaşma kurulması, 'aslında yapılan şeyin kötü olmadığının' yerel halka anlatılması, kamuoyu oluşturulması birinci safha. Kimse konunun 'devlet politikası' haline getirilmeden çözüleceğini düşünmüyor. Aziz Yeniay, "bir seferberlik anlayışı" içinde ele alınmalı derken Ankara'nın işin içinde daha çok yer alması gerektiğini vurguluyor. Sadece hukuki düzenlemeler değil, arsa politikaları ve sosyal maliyetlerin bir kısmının karşılanması bu desteklerden bazıları.
         <br/>
         <br/>
         Bu nasıl bir dönüşüm olacak? Küçükçekmece'de  46 bin binadan 45 bininin yasal sorunu var, 40 bini de kaçak. Bu, ilçenin baştan aşağıya değişeceği anlamına da geliyor. Fakat kentsel dönüşümden kasıt gecekonduların yıkılması, biraz öteye yenilerinin dikilmesi demek değil. Rehabilitasyon ve rotasyon çalışması sırasında sosyal tesisleri, kültür merkezleriyle birlikte mahallelerin inşası  ve bunların her şeyden önce kent hüviyeti kazanması amaçlanıyor. Kentsel Dönüşüm'ün var olanın ıslahı olmadığını belirtelim. Aziz Yeniay'a göre ıslah çarpıklığı gidermiyor. "Önce gecekondu olur. Gecekondu çarpık yapılaşmaya, sonra yüksek yapılanmaya, daha sonra  da planlıya dönüşür ancak temelde bunların hepsi de plansız yapılardır."
         <br/>
         <br/>
         İlk etapta istasyon amaçlı kullanılmak üzere 2 bin 500 konut inşası ihalelere açılmış durumda. TOKİ'nin yapacağı bu binalar bir yıl içinde bitirilecek. Demografik çalışmalar ve fizibilite çalışmaları yapılmış olsa bile projenin teori ve pratik ayağı kesin hatlara kavuşmuş değil. Tartışmalardan her mahalle için farklı uygulamaların yapılması, işin sosyal boyutunun asla ihmal edilmemesi (Bölge halkına iş imkanları sağlanacak şekilde projelendirilmesi) gibi uyarılar çıkmış. 15-20 yıllık bir süreçte tamamlanacak olsa da Küçükçekmece'nin tamamen değişmesi söz konusu. Eğer bu başarılabilirse İstanbul için büyük bir şans olarak görülüyor.
         <br/>
         <br/>
         Ancak Kentsel Dönüşüm'ün pek çok belirsizlikleri, Aziz Yeniay'ın deyimiyle 'gri noktaları' var. Yasal zemin, sosyal mukavemetin boyutları ve finans sorunu en önemlilerinden. Kimse devletin yeni binalar yaparak gecekondu halkına dağıtmasını beklemiyor. Zaten serbest piyasa koşullarında böyle bir şey söz konusu olamaz. Gecekondu sahiplerine, kaçak yapıda oturanlara ve mülkiyet sahiplerine yönelik nasıl bir uygulama yapılacağı da belirsiz. Her çıkar grubu şehir için fedakarlık yapmadan dönüşümün gerçekleşmesi mümkün değil. Ancak ana hatlar netleştikçe bu fedakarlığın boyutları belli olacak. Ki, deprem riski olan, hiçbir kentsel içeriği olmayan mahalleler rehabilitasyonla değerli ve yaşanabilir alanlara dönüşecek. Başakşehir örneğinde olduğu gibi, sağlıklı kentsel alanlar üretilmesi bu bölgenin değerlenmesine yani rantın artmasına yol açıyor. Bu rant, aynı zamanda dönüşümün en önemli finans kaynağı olarak görülüyor. Aziz Yeniay "İnsanlar ev taşırken bile strese girer, elbette bu kolay olmayacak." diyor. Siyasi risk ise her zaman vardır ki, kentsel dönüşüm uygulamalarının başarısızlık riski taşımadığını düşünüyor. "Eğer yüzde 1 kazanım varsa bu yüzde 99 kayıp var anlamına gelmez. Kazanım kazanımdır. Biz de öyle bakıyoruz."
         <br/>
         <br/>
         Küçükçekmece model olabilir mi? Yani Küçükcekmece'de sözü edilen 'gri' noktalar aşılıp, ortaya çıkan sonuçlar memnuniyet verici olursa projenin İstanbul'un diğer ilçelerine yayılması söz konusu. İstanbul Büyükşehir Belediyesi Başkanı Kadir Topbaş, 2005'te birkaç büyük ilçenin de proje kapsamına gireceğini söylüyor. Yani aslında sistem yukarıdan aşağıya değil aşağıdan yukarıya işliyor. Aziz Yeniay, daha seçim döneminde bu projeyi seçmeniyle paylaşmış, oturdukları binaları dönüştüreceğini vaat etmiş. Elinde sihirli bir değneği yok; ama ilk kazmayı vurmak, niyetini müzakere etmek suretiyle uzlaşma arayışını ortaya koyuyor. Küçükçekmece'nin bir nevi 'pilot' bölge seçilmesine bu nedenlerden dolayı şaşırmıyorsunuz.
         <br/>
         <br/>
         Sempozyum koordinatörlerinden Sırma Turgut'a göre Küçükçekmece her ne kadar kenarda kalmış bir bölge ise de önemli potansiyeller barındırmakta. Olimpiyat Stadı, Su Dünyası Projesi ve Halkalı Çöplüğü'nde tasarlanan 'tematik' park çalışması bunlardan birkaçı. Turgut, Küçükçekmece'nin diğer belediyelere göre teknik donanımını kuvvetli buluyor. Sempozyum'da ise özel sektörün kamuya göre kentsel dönüşüme daha hazırlıklı olduğunu görmüş.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1146 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=18873), [web.archive.org (arşiv bağlantısı)](http://web.archive.org/web/20051220171004/http://aksiyon.com.tr:80/yazdir.php?id=18873)
