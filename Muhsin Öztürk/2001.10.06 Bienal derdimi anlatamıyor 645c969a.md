# Bienal derdimi anlatamıyor;

*Muhsin Öztürk 2001.10.06*

<div>
 <p class="baslik">
  EGO; kaç kaçabilirsen?..
 </p>
 <p class="spot">
  Hilmi yavuz ve beşir ayvazoğlu ile istanbul bienali'ni yerinde gözlemledik ve değerlendirdik.egokaç ne demek, egodan kaçılır mı, kaçılırsa ne olur ve bienal ne anlatıyor... sorular ve cevaplar aşağıda...
 </p>
 <p class="metin">
 </p>
 <img border="0" src="/web/20020112122454im_/http://www.aksiyon.com.tr/2001/357/resimler/bienal.jpg"/>
 <p class="metin">
  İstanbul'da düzenlenen Bienal 7. yılında. Her Bienal, konsepti ve yer verdiği sanat eserleriyle konuşuluyor. Fakat 7. yılından itibaren İstanbul Bienali geleneği de sorgulanmaya başladı. Bunu en acımasızca ortaya koyan isimlerden biri de ressam Balkan Naci. Gösteri dergisinde şöyle diyor Balkan Naci: "İstanbul Bienali öncelikle farklı bir kimlik oluşturamadı. Yalnızca küratörlerin İstanbul'a yakıştırdığı 'baharatlı başlık'larla bu sorunun çözülebileceği sanıldı. Bu süreç içinde Batı gözüyle Doğu, bizim iç gerçekliğimiz haline getirildi. Türk sanatçısı var gücüyle Batılı görünmek, bu olamıyorsa, Batılı gözüyle Doğulu görünmek için çırpınıyor. Kendi tarihsel kültürel kayıtlarını imha etmiş kuşaklar, arada şıklık olsun diye oryantalizm yapıyorlar."
 </p>
 <p class="metin">
  Hilmi Yavuz, önce elinde taşıdığı dergiden Balkan Naci'nin bu ifadelerini okuyor. Yıllardır kendisinin ifade ettiği görüşlerin bir başkası tarafından bütün yalınlığıyla açıklanmasının heyecanıyla, bienallerde yaşanan yabancılaşmanın altını çiziyor öncelikle. Hilmi Yavuz'a göre ikisi Beral Madra olmak üzere ilk üç yıl Türk küratörlerce düzenlenen İstanbul Bienalinin 4'üncüsünden itibaren yabancı sanatçılara devredilmiş olması sorunun temelini oluşturmakta. Türk küratör ve yabancı küratör farkı hem temanın belirlenmesinde hem de temanın gerçekleştirilmesi aşamasında seçilen eserlerde ortaya çıkıyor Yavuz'a göre.
 </p>
 <p class="metin">
  Uluslararası İstanbul Bienali'nin konsepti Egofugal yani Egokaç. Serginin küratörü Yuko Hasegawa, futuristçe bir yaklaşımla gelecek oluşumlar için "egokaç" kavramını öneriyor. Hasegawa'ya göre, ego insanlığın ilerlemesinde etkili olmuştur fakat 20. yüzyılın kavramları 'para' ve 'maddecilik' yeni dönemde yerini yeni kavramlara devredecek. Bunlar da "kollektif bilinç", "kollektif zeka" ve 'birlikte varoluş.' Küratör ilerleyen satırlarda 21. yüzyıl uygarlığının benlikten vazgeçmesinin sözkonusu olmadığının farkında olarak "Kendimize verdiğmiz değerden vazgeçmeden egomuzdan nasıl kurtulabiliriz?" sorusunu yöneltiyor ve cevaplarını arıyor.
 </p>
 <p class="metin">
  Biz de bu soru ve cevapları konuşmak, yeni sorular sormak ve yeni cevaplar almak üzere ülkemizin önde gelen iki kültür adamıyla Bienal mekanı Aya İrini ve Darphane—i Amire'de buluşuyoruz. Hilmi Yavuz ve Beşir Ayvazoğlu'yla 2 saat süren Bienal temaşasından bitap düştüğümüzde bir zamanlar ak akçelerin imal yeri olan Darphane—i Amire'de deyim yerindeyse "parasız—pulsuz" söyleşimize başlıyoruz.
 </p>
 <p class="metin">
  Bir hayli uzun süren söyleşimizde Hilmi Yavuz'un bienale, küratöre, konsepte, seçilen eserlere yönelik 'yoğun' eleştirilerine karşılık Beşir Ayvazoğlu, "Doğuya Batı gözüyle bakmak" gibi bazı eleştirilere katılsa da Yuko Hasegawa'nın koyduğu konsepte olumlu bir yaklaşım gösteriyor.
 </p>
 <p class="metin">
  Ayvazoğlu'na göre egokaç konsepti öncelikle bir Avrupa medeniyeti eleştirisi: "Zannediyorum, egokaç ifadesi, Avrupa kültüründe kendi benliğinin imkanlarını araştırmayan, sadece kendi benliğinin arzularını gerçekleştirmeye çalışan insanın o azmanlaşmış ihtirasına karşı duyulan tepkinin bir ifadesi." Beşir Ayvazoğlu, kendisini Budist olarak gören Hasegawa'nın benliği bütünüyle öldürerek insanı pasifleştiren, faaliyetten alıkoyan eğilime karşı bir eleştiri getirdiğine de dikkat çekiyor. "Bienaldeki eserlerde Batı medeniyeti, kaotik ortam, yalnızlaşma, elektrik ortam ve medya şiddetle eleştiriliyor. Batı medeniyetini, aynı zamanda Doğu medeniyetini de sorguluyor." Bu sorgulama uğraşında oryantalizme düşme tehlikesine de değinen Beşir Ayvazoğlu, "egokaç" kavramsallaştırmasının yeni olmadığını hatırlatıyor. "Muhammed İkbal'in Esrar, Rumuz adlı iki eseri vardır. Birincisi Esrar—ı Hudi (Benliğin Sırları), diğeri de Rümuz—ı Bihudi (Benliksizliğin Remizleri) aynen bunu söylüyor."
 </p>
 <p class="metin">
  Muhataplarımızla öncelikle bienallerin anlaşılmasının zorluğu üzerine konuşuyoruz. Hilmi Yavuz'a göre, yabancı küratörlerce gerçekleştirilen son 4 bienale bakıldığında belirlenen konseptler herhangi bir şekilde bize ve bizim gerçekliklerimize karşılık gelen temalar içermiyor. Kavramın gündelik hayatta kullanıldığı anlamla bienalde karşılık bulduğu anlam farklı. Sözgelimi ego—kaç kavramı gündelik dilde egoist bencillik gibi karşılıklar bulurken, bienalde bulduğu anlam ise çok daha psikanalitik ve felsefidir. Bu yaklaşıma bizim aydınımızın konunun künhüne vakıf olmaması eklenince ortaya anlaşılması güç bir şeyin çıkması da doğal oluyor. Konsept, sergi başlığı ve seçilen eserler kafa karıştıran sorulara fazlasıyla açık. Bu genel olarak yabancı olduğumuz bir etkinlikle karşı karşıya olduğumuzun kabulünü gerekli kılıyor. Beşir Ayvazoğlu'nun söylediği gibi "Anlaşılmaz gözükmesinin sebeplerinden birisi de çok sembolik, kavramsal ve alışık olmadığımız ifade metodlarının kullanılması. Avrupa'da insanlar bu tür etkinliklere alışık. Biz yabancıyız hakikaten. O yüzden tuhaf geliyor."
 </p>
 <p class="metin">
  Ego'dan kaçmak mümkün mü?
 </p>
 <p class="metin">
  Gelelim kafa karıştıran sorulara. Bu soruların büyük ölçüde Hilmi Yavuz tarafından ifade edildiğini belirtelim öncelikle. İlk soru bienalin teması ve başlığı "egokaç"la igili. Egodan kaçmak mümkün mü? Hilmi Yavuz ressam Balkan Naci'nin başlıkla ilgili "baharatlı başlık" nitelemesine katılıyor. "Şatafatlı bir başlık. İlk başta "vay anasına" dedirtiyor insana ama bunun mânâ ve medlülü nedir dediğimiz zaman benim zihnimde herhangi bir karşılığı olmuyor. Nedir egodan kaçış... Nasıl kaçılabilir egodan.. Böyle bir şey mümkün değil. İnsan ruhunun olmazsa olmaz yapılarıdır, kurtulmak mümkün değildir ama egonun aşırılıkları bastırılabilir. Şimdiye kadar psikanalistler daima bastırma kavramını kullanmışlardır. Şimdi kaçmak ne demek?" Hilmi Yavuz, küratörün söylediği ile bienalde gerçekleştirilenler arasında bir ilişki kuramadığını söylüyor. Ve sergiyi kastederek "Sanatçılar da bu konseptle ne denmek istendiğini pek anlamamış gözüküyor" diyor. Hilmi Yavuz'a küratörün Budizm kaynaklı "kendiliksizleşme" kavramından hareketle egokaçı kurguladığını hatırlatıyoruz. Yani iş, içinde 'arınmayı' içeren tasavvufi bir anlam içeriyor olabilir. "Şimdi eğer böyleyse egodan kurtulmak ya da kendi egosunu yıkmak, tasavvufta ilk kademesi olan nefs—i emmareden kurtulmak anlamına geliyorsa, bunun somut karşılıklarını bienalde görmek isterdim" diyor Yavuz. " Bu kavramın bizimle bağlantı kurabilmesi, egodan kaçışın ancak tasavvufla ilişkilendirilerek sunulması yoluyla olabilirdi. Anlaşılabilir, şatafatlı olmayan, kavl—i mücerretten saymayacak bir konumda çıkabilirdi karşıma. Şimdi öyle değil. 'Ne diyorsun?' sorusu var." Hilmi Yavuz insan—ı kamil olmak gibi ahlaki bir idealle ancak egonun tasfiyesi veya egodan kaçışın mümkün olabileceğini fakat böyle bir amaç ve idealin göze çarpmadığını söylüyor.
 </p>
 <p class="metin">
  Öte yandan böyle bir ihtimalde de egonun 'ene', 'enaniyet', 'nefs' gibi kavramlarla karşılanamayacağı gerçeği var. Her şeyden önce 'ego', 'nefs' gibi olumsuz bir anlam içermiyor. Dolayısıyla "Egokaç" kavramının ifade ettiği karşılık tam olarak anlaşılamıyor. Ego ile uygarlık arasındaki iç içe geçmiş ilişki düşünüldüğünde "egokaç" kavramı havada kalmaktadır Hilmi Yavuz'a göre. "Ego ve ego mekanizmasının getirdiği düzenekler, uygarlığın temelidir bir anlamda. Yani psikanalitik açıdan meseleye bakıldığı zaman gerçekten insan egosuyla uygarlık arasında birebir bir ilişki var. Hatta uygarlığı psikanalitik bakımdan egonun inşa ettiğini bile söylemek mümkündür. Kaçış ne olabilir? Buna göre, insanın uygarlığın bütün verilerinden feragat edecek bir konumu benimsemesiyle mümkün olabilir. Bu, 'Tamam ben egomdan vazgeçiyorum' diyen, 'Egomun tarihselliğiyle inşa ettiğim uygarlıktan da vazgeçiyorum' diyorsa bu egokaç kavramı bir yere kadar anlaşılabilir." Hilmi Yavuz uygarlığın getirdiği problemlerden yola çıkarak bir uygarlık eleştirisi yapmanın mümkün olabileceğini, fakat sakıncaları ortadan kaldırmak yerine bütünüyle karşıt bir konum almanın yani bir anlamda 'egosuzlaştırma'nın nasıl bir medeniyet vaad ettiğinin de düşünülmesi gerektiğini ifade ediyor. Ona göre, hem tasavvufi anlamda hem de antropolojik anlamda egodan kaçış mümkün olamaz çünkü ego insan ruhunu ve medeniyetini inşa eden önemli bir unsurdur.
 </p>
 <p class="metin">
  Ego yeniden inşa edilebilir mi?
 </p>
 <p class="metin">
  Beşir Ayvazoğlu'na göre küratör, egosuzlaşmayı egoyu farlı bir şekilde yeniden inşa etmek olarak kullanıyor. Yani azmanlaşan materyalist egoizmin terk edilmesi, başta da ifade ettiğimiz gibi bir "Batı medeniyeti" eleştirisi vardır burada. Beşir Ayvazoğlu, Yuko Hasegawa'nın bakışının bize yabancı olmadığını söylüyor: "Şarkın akl—ı piranesi. Ahmet Mithat Efendinin formülüdür bu. Bergson'cu bir yaklaşım. Doğunun incelik ruhu, Batının aklı. İkisinin birleşmesinden doğacak bir anlayıştan söz ediliyor. Japon küratör de Doğudan bakıyor hadiseye. Yaralı bir bilinçle bakıyor. O da globalizmin saldırısıyla karşı karşıya gözüküyor. Bizim baktığımız yerden bakıyor aslında. Konsept, —benim anladığım— burada benliksizleştirme, köleleştirilme anlamında kullanılmıyor. Aksine küçük küçük adacıklar, ama birbirleriyle sürekli ilişki halinde. Belirli bir mekanı paylaşan, birlikte yaşamayı kabullenmiş, ama herbiri kendi başına adacık olan bir konsept düşünülmüş. Bu konsept genel çerçevesiyle bana ters gelmedi diyebilirim."
 </p>
 <p class="metin">
  Küratörün söyledikleri ve bienalle ilgili genel değerlendirmeler böyle. Peki, İslam kültüründe ego anlayışı ne? Hilmi Yavuz, Batı düşüncesiyle Doğu düşüncesi arasında paralellik kurmanın birini ötekine indirgemek sakıncaları olduğunu söylüyor. Kavramların kendine özgün anlamları olabileceğini düşünmek ve araştırmak yerine "Avrupa'da Freud varsa, bizde de tasavvuf var, onlar ego diyorsa biz de ona nefs diyoruz" gibi "Onlarda da var biz de de var" anlayışının hakim olması hem düşünceyi hem de araştırmayı kısıtlayan bir durumdur. Dolayısıyla Batının kavramlarıyla Doğuyu açıklamaya çalışma abesle iştigaldir. Beşir Ayvazoğlu ise İslam dünyasında 'ego'nun bütün versiyonlarıyla karşılaşmanın mümkün olduğunu, üstelik Batı egoist Doğu egosuz şeklinde bir kategori yapmanın mümkün olmadığını ifade ediyor. "Benlikten kaçışı öğütleyen akımlar, doktrinler, mistik akımlar Hıristiyanlıkta da çok koyu olarak var. Bizde de benliği yücelten, öldüren akımlar vardır. Sırf Doğuya has sırf Batıya has diye kategorize etmemek lazım. Tüm despotların, firavunların arzu ettiği kendi iradesini izhar edemeyen, muti kitleler. Totaliterizm bunu öngörür, totaliterizmin menşei de Avrupa'dır. İnsanların benliğini yok ederek muti kalabalıklar arzulamak sadece Doğuya has bir şey değil yani."
 </p>
 <p class="metin">
  Bediüzzaman'ın Sözler'de yer alan "ene bahsi" nin bir kez daha ne kadar çetrefilli olduğunu anlamam Hilmi Bey'le Beşir Bey'in bu konuda çok farklı görüşler sarfetmesinden sonra pekişti. "Kendini bilen Allah'ı bilir" sözünde 'ene' bir anahtar rol mü üstlenmektedir yoksa aşılması gereken ve aşma bilgisini içinde taşıyan bir olguya mı işaret edilmektedir şeklinde konuşmaları kendime saklıyorum.
 </p>
 <br/>
 <center>
  <a class="anaorta" href="http://web.archive.org/web/20020112122454/mailto:m.ozturk@aksiyon.com.tr">
   m.ozturk@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/357/kultur/1.htm), [web.archive.org (arşiv bağlantısı)](http://web.archive.org/web/20020112122454/http://www.aksiyon.com.tr:80/2001/357/kultur/1.htm)
