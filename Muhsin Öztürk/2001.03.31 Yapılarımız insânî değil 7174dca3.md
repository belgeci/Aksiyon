# Yapılarımız insânî değil

*Muhsin Öztürk 2001.03.31*

<div>
 <p class="spot">
  Cengiz Bektaş, evlerimizin sivil tarihine uzanıyor... Halk yapı sanatı, bir yaşanmışlığın  bize kalan mirası. Cengiz Bektaş  bu yapıların ilkelerini tespit etmiş.  Ergonomik ev yapısı demek  mümkün bu evler için. Yani  yaşayan insana, evin sahibine,  imkanlarına ve beğenilerine,  kullanım alanlarına göre  şekillenmiş evler
 </p>
 <p class="metin">
 </p>
 <img border="0" src="/web/20020106041510im_/http://www.aksiyon.com.tr/2001/330/resimler/Cengiz.jpg"/>
 <p class="metin">
  Sert ağaç ay karanlığında kesilecek. Ay karanlığında, dolunayda ağaç kendini sıkarmış, kesildiğinde de o "sıkılıkta" kalır. Aylardan Kasım ve dolunay olacak. Çünkü Kasım ağacın topraktan gelen suyunun çekilme zamanı... Altı ay önceden ağacın tepesi kesilir, büyüme olmasın, öz yürüsün diye. Ağaç kesildikten sonra hemen, toprakla temasını kesmek için takoza alınacak. Bir buçuk ay böyle kalacak. Gövdedeki su kabukla gövde arasına girecek, o zaman soyulacak. Sonra tomruk istenilen ebatta kesilecek, şelaleye atılacak. Ağaç şelalede döndükçe kendi bedeninin suyunu atacaktır çünkü. Ağaç şelalede bir yıl kaldıktan sonra, gölgede, kaba toprak üzerinde yerden 50 cm kadar yükseklikte olmak üzere ızgara yapılacak. Her sabah süzgeçle bol bol sulanacak. O kaba topraktan çıkan buğu ağacın rutubetini alacaktır... Ondan sonra yıllanmış koyun gübresine gömülecek; üzeri hava almayacak şekilde tamamen kapatılacak. O gübre içinde iki sene durduktan sonra bademyağı, zeytinyağı ya da başka bir karışım gibi güzel koku ve dayanıklılık veren maddelerle kullanıma hazır hale gelecek.
 </p>
 <p class="metin">
  Eski yapılardaki ahşap unsurların "terbiye" edilmesi işte böyle yaklaşık 5 yıllık zor bir süreci kapsıyor. Buharalı Mustafa Baytal Usta, Cengiz Bektaş'ın "Halk Yapı Sanatı" kitabında anlatıyor bunları. Kitapta, halk yapı sanatının karekteristik yapısı üzerine bir çalışma yapılıyor, bu sanatın ilkeleri ve bu yapılar üzerinde çalışmış ustalarla uzun söyleşiler yer alıyor. Buharalı Mustafa Baytal Usta ile 1994 yılında 86 yaşında konuşulmuş. O, şimdi Hakkın rahmetine kavuştu; kitapta bahsi edilen pek çok usta gibi. Peki halk yapı sanatı?...
 </p>
 <p class="metin">
  Günü tarihe, tarihi de güne taşımak mümkün değilse de halk yapı sanatından modern mimaride yararlanmak mümkün Cengiz Bektaş'a göre. Türk Evi'nin ilkesel anlamda tarih olmaması gerektiğini savunuyor. Türkiye'deki modern mimari kendi varlığını "sağlıklı" sürdürebilmek için geleneksel mimariye muhtaçtır aslında. Yoksa, Antalyalı bir usta 'Eğer evin tavanını 3,4 metre tutmazsam hava dolaşımı olmaz' der ve evi öyle tasarlarken, mimarlığın okutulduğu bir üniversitenin büyük toplantı salonunun tavanı 'elle' temas edilebilecek kadar hilkat garibesi olmazdı. Bir şeylerin 'ıskalandığı' muhakkak.
 </p>
 <p class="metin">
  'Osmanlı tokatı'nı hak ediyor...
 </p>
 <p class="metin">
  Halk yapı sanatı, bir yaşanmışlığın bize kalan mirası. Cengiz Bektaş bu yapıların ilkelerini tespit etmiş. Ergonomik ev yapısı demek mümkün bu evler için. Yani yaşayan insana, evin sahibine, imkanlarına ve beğenilerine, kullanım alanlarına göre şekillenmiş evler. Cengiz Bektaş'ın mimarlık tanımıyla yapı, insanın mutluluğu için var, yani mekan insancıl olmalı. İlkeler bakımından model de atalarımızdan yadigar evler, hanlar, camiler... Sözgelimi, "Mimar Sinan'dan 400 yıl sonra onun kötü bir kopyasını Kocatepe'yi Sinan görseydi...." Bu fantezi için Cengiz Bektaş'ın yorumu şöyle; "Bana hiç mi birşey ekleyemediniz der bir Osmanlı tokatı patlatırdı." Cengiz Bektaş, kültür geriliğinin, kimlik sorununun ve her şeyden önce kendi kültürüne ve insanına yabancılaşmanın bir sonucu olarak bakıyor olaya; komplo teorilerini bir kenara bırakırsak tabii.
 </p>
 <p class="arabaslik">
  Yetişme tarzları farklı
 </p>
 <p class="metin">
  Türkiye'nin tanınmış mimarlarından aynı zamanda Türkiye Yazarlar Sendikası Başkanı olan Cengiz Bektaş, "Onlardan çok şey öğrendim" dediği ustaların "mektepsiz—medresesiz" denilerek hafife alındığını, halbuki onların yetişme tarzlarının çok farklı olduğunu söylüyor. "Buharalı Mustafa Usta'nın anlattığı gibi, bütün ustalar, aşamaları farklı olsa da önce bir yıl taşçının yanına veriliyor, sonra bir o kadar dülgerin yanında çalışıyor, camcı, metalci derken bir sürü usta ve diyar gezdikten sonra ancak 50 yaşına gelince mimar oluyor. Mimar Sinan da böyle yetişmiştir."
 </p>
 <p class="arabaslik">
  Prof. yapı—bilmez
 </p>
 <p class="metin">
  Konu mimarın yetişme tarzı olunca, söz mekteplilere yani üniversitelerin mimarlık bölümlerinde okuyarak 'mimar' olanlara geliyor. Cengiz Bektaş'a göre 4—5 yıllık mimarlık eğitimi sonrasında mimar olma durumu bir karikatür kadar komik olmayı hak ediyor. "Dünyada yok böyle birşey. 4 yıllık eğitim, hayır, ne zaman taşcılığı öğrendiniz o zaman diplomayı hakedersiniz. Bu iki yıl da olabilir 7 yıl da. Yeteneğe bağlı. Benim okulumdan mezun çocuğa bir dolap bile çizdiremiyoruz. "Mimarlık eğitimini Almanya'da tamamlayan ve çalışmalarıyla burada pek çok ödül alan Bektaş'a göre her yerde ustalar böyle yetişiyor. " Bugün Hamburg'da da gerekli eğitim ve iş becerisini alan kişi alır torbasını çıkar yola. İki—üç yıl nerede iş orada yaşam çalışırlar. Hem bütün memleketi tanırlar, hem de bilgi ve birikimini artırırlar, sonra yerleşik olurlar ya da olmazlar. Ortada bir anlamda uygulamanın içinde yetişme var. Bugün yurtdışındaki mimarlık okullarında, örneğin İngiltere'de iki yıl okuyorsanız bir yıl dışarıda çalışıyorsunuz. "Cengiz Bektaş'a göre, mimarlık eğitimi veren hocaların sığındığı "Çocuklar liseden yetişmeden geliyor, biz ne yapalım " görüşü, kötü bir mazeret olmaktan öteye gitmiyor. Çünkü "Hocası, öğretmeni, profesörü yapı yapmayı bilmiyor ki öğrenciye pratikle ilgili bilgi aktarsın. Öğrenciye kitaptan ya da dergiden ne okuduysa onu aktarıyor. O nedenle ustalarla konuştuğunuz zaman öncelikle kendi dalınızla ilgili bilgi ediniyorsunuz, ikincisi ortada bir sivil tarih var."
 </p>
 <p class="arabaslik">
  Mimar kendi insanını tanımıyor
 </p>
 <p class="metin">
  Aslında gözardı edilen nasırlı elleriyle mamureler diken ustalar, ya da yapıları değil. Aslında kendimizi, bütünüyle yaşamımızı ıskalıyoruz. Koca yapılara onca para döküyoruz ama sonunda "edilgen" olan yapılarımız değil biz oluyoruz. "Bizim mimar kendi insanını tanımıyor. Alman mimar buraya gelse önce buradaki insanı, çevreyi ve koşulları tanımaya çalışır. Mimarimizin kültürel ayağı eksik" diyor Cengiz Bektaş. Kitabının bir bölümünde Türkiye'deki bölgelere göre insan boylarını veriyor; ortalama 1,66. Batıdaki insan ortalaması ise 1,75'in altında değil. Sırf tercümeye başka bir deyişle 'taklit'e dayalı eğitim ve yapı, kendi insanını tanımama başta ergonomiyi yok ediyor. Türkiye'de dördüncü sınıfa giden öğrenciler için yapacağınız masayı Almanya'nın standartlarına göre, yani 1.10 metrelik boy ölçüsüne göre yaparsanız ortalama 20 cm daha küçük olan Türk çocukları için rahat bir masa üretilmiş olmayacaktır. "İşte Akşehir Evleri, en büyüğü 70 metrekare. Adamın çok büyük bir arsası olsa bile, 100 metrekareyi çeviriyor ben bu kadar bakabilirim diyor. Yani aptalca para harcamak yok. Bakıyorum mimar arkadaşımın evine, içinde bisikletle dolaş. Hiçbir anlamı yok. Topkapı Sarayı ile Dolmabahçe'yi karşılaştırın. Gösterişsiz Topkapı Sarayı'nda dünyaya hükmeden bir sultan, Dolmabahçe'de borç içinde, Yahudi tacirden borç alarak işlerini yürüten bir padişah vardı. "
 </p>
 <p class="arabaslik">
  Bak bak desinler...
 </p>
 <p class="metin">
  Peki Osmanlı döneminde halk yapıları ile kamu yapıları arasında ne gibi farklılıklar var? "Halk yapı sanatı ilkeleri bakımından kamu yapılarıyla halkın yapıları arasında büyük bir fark yok. Halk yapı sanatında iç ve dış uyumludur, Sinan'da da öyle. Ekonomiktir, Sinan'da da öyle." Öyle ki, Kanuni, yapılarla ilgili harcanan paranın toplanmasıyla ilgili halka eza cefa çektirilmiş midir diye araştırma yapılmasını istiyor. Eser her halükarda para bulunacak, tamamlanacak diye bir şey yok. İspat ediliyor ki o yıl 'verimli' bir yıl olduğu için böyle olmuş. Yani yapılan eser." Yapılar imkanlar ölçeğinde yapılıyor, lükse kaçılmıyor ve yapılırken de 'haram para' nın olmamasına dikkat ediliyor fakat bugünkü yapılar halkın olanakları dışında yapılıyor" diyor Bektaş. İnsanlar mutlu olmak için değil "Bak bak desinler" diye yaşıyor Bektaş'a göre. "Denizli'de on aile arasında yaptığım araştırmada birinci kuşak kendine paralel yaşıyor. Çocuğunu yetiştiriyor, Ankara'ya, İstanbul'a gönderiyor. Çocuk yüksek öğrenimini tamamlıyor geri dönüyor, o "Bak bak desinler" diye yaşıyor. Evinin yarısını kullanmıyor, ancak misafire açıyor orayı.
 </p>
 <p class="arabaslik">
  Ustaları Ermeni ve Rum...
 </p>
 <p class="metin">
  Ancak bu sivil tarihin göz ardı edilmesinde kültürsüzlük dışında bazı sebepler de var. Öğretilmeyen ya da sanki bu yanlış bir şeymiş gibi sunulan. " Osmanlı İmparatorluğu bir organizasyon. O organizasyon içinde birileri askere gidiyor. Adam duvarı örmekteyken hadi bilmem ne seferi çıkıyor, askere savaşmaya gidiyor. Peki duvarı kim yapacak? Onun için o türlü işleri, yani süreklilik isteyen işleri asker almadıkları adamlar yapıyorlar. Yani Rumlar, Ermeniler... Bunu söylediğiniz zaman vatan haini gibi davranıyorlar." En iyi taş ustaları Ermeniler, en iyi dülger ve yapı ustaları ise Rumlarmış. Cengiz Bektaş'ın kitabına aldığı ustaların çoğu Ermeni ya da Rum ustaların yanında yetiştiklerini ifade etmişler. Bektaş, bunun yeteneksizlikle alâkalı olmadığını, Bulgaristan'da da bütün yapıcılık işlerinin Türkler'in elinde olduğunu, buna neden olan şeyin "süreklilik" faktörü olduğunu belirtiyor.
 </p>
 <p class="arabaslik">
  Çizim bir dildir, anlaşabilirsen...
 </p>
 <p class="metin">
  Mimar, tasarımını çizimle anlatıyor, çizim mimarın dili. Bu Mimar Sinan'da maket olmuş, "resmeylemek" fiiliyle ifade edilmiş, Ayasofya yapılırken kubbesinin resmi tabana çizilmiş. Bektaş'ın kendi mimari çizim hayatı ise İngiliz ucundan rapidoya, oradan da bilgisayara uzanıyor. "Bilgisayar tasarım yapar"görüşüne katılmıyor çünkü neticede çizimi yapan bir insandır; kültürlüsüyle, kültürsüzüyle. Çizim, bir çeviri dili, bir aracıdır aslında; "Çizdiğiniz şeyi üç boyutlu olarak görmüyorsanız o grafik olarak kalır." Cengiz Bektaş'a göre çizim önemlidir fakat bir yere kadar! Önemli olan çizim ya da maket olması değil önemli olan anlaşmak, vasıtanın sağlıklı bir çeviri dili olabilmesi." Çizimin 'üç boyutlu' gözükmesi elbette bir pratik tecrübeyi de beraberinde getiriyor.
 </p>
 <p class="metin">
  Cengiz Bektaş, halk yapı sanatıyla ilgili "yazıyor—çiziyor." Genç kuşak mimarlardan destek geliyormuş fakat hâlâ bu konunun yeterince anlaşılabildiğini düşünmüyor. Bu konuda çözüm önerileri var. Ustaların 'okullu', okulluların 'çırak' olmasını sağlayacak bir sistemle bu gelenek en azından ilkeler bazında yaşatılabilir. Bu halk yapı sanatında daha çok bizim yaşamımız için hayati. Ne ustaları, ne de "Yazıp—çizmeyi" hafife almayın, yazmadan çizmeden olmuyor bu devirde.
 </p>
 <p class="metin">
 </p>
 <p class="arabaslik">
  Türk Evi'nin "alâmet-i farikası"
 </p>
 <p class="metin">
  Cengiz Bektaş, Anadolu ve Balkanlar'da Osmanlı kültürü içinde, halk yapı sanatı ürünü olarak ortaya konmuş evlerden hareketle bu ilkeleri belirlemiş. Bu evlerin ilkeleri kısaca şöyle:
 </p>
 <p class="metin">
  1. Yaşama, Doğaya, Çevre Koşullarına Uygunluk. Türk Evi, doğayla savaşmıyor, doğanın kan dolaşımı içinde kalıyor... Doğrudan kullanıcının yaşama biçiminden, ölçülerinden yola çıkıyor...
 </p>
 <p class="metin">
  2. Gerçekçilik, akılcılık. İstekler imkanlar örtüşüyor.. Kurguda, yapımda, gereksiz cambazlık hiç yok. Hiçbir gereç bir başkasının yerine kullanılmaz, her şey kendisidir.
 </p>
 <p class="metin">
  3. İçten Dışa Çözüm. Evlerin tasarlanması içten başlıyor, içten dışa doğru gelişiyor. "Böyle olsun" diye değil önce işlevi, kullanılabilirliği çözümleniyor. Bu, dışın göz ardı edilmesi değil, için güzelliğinin, doğruluğunun, içtenliğinin dışa yansıması...
 </p>
 <p class="metin">
  4. İç—Dış Uyuşumu. Dıştan da iç okunabilir... Sinan'ın yapılarında da böyledir bu. Bu nedenle halk onu kolayca anlayabilir.
 </p>
 <p class="metin">
  5. Tutumluluk. Yalnızca yapımda, yöntemde, gereçlerde değil, kullanımda da tutumluluk. Ortak kullanımlar iyi belirlenmiştir... Kişinin ya da çekirdek ailenin "mahremiyeti"ne "halel" getirmeyen her şey ortak kullanılır...Gösteriş için boşa harcama yok. Kullanılmayan, kilitli tutulan oylumlar yok bu evlerde.
 </p>
 <p class="metin">
  6. Kolaylık İlkesi. En azla en çoğa ulaşmaya çabalanır. Bir çivi bile gereksiz kullanılmaz.
 </p>
 <p class="metin">
  7. Ölçüler İnsan Vücudundan Çıkar. Tahta, bir parmak kalınlığında, bir karış genişliğinde, iki kulaç uzunluğundadır. Pencere, üç karış genişlikte, beş karış yükseklikte ya da bu orandadır. Keser sapı bir ayak uzunluğundadır.
 </p>
 <p class="metin">
  8. İklime Uygunluk. Evler gün doğuşuna bakarlar. Başat rüzgar düşünülmüştür. Örneğin İzmir'de "Lodos odası", "Poyraz odası" vardır.
 </p>
 <p class="metin">
  9. Gereçler En Yakından Seçilir. Çevrenin gerecini seçince çevreye uyumda kolaylıkla sağlanır.
 </p>
 <p class="metin">
  10. Esneklik. Aile büyüdükçe, ev de birim birim büyüyebilir. Aile küçülünce, ev de bölünebilir. Daha da önemlisi, yapım yöntemi ve seçilen gereç nedeniyle, evlerde kuşaktan kuşağa kimi değişikliklerin yapılabiliyor olması.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020106041510/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/haberler/4.htm), [web.archive.org (arşiv bağlantısı)](http://web.archive.org/web/20020106041510/http://www.aksiyon.com.tr:80/2001/330/haberler/4.htm)
