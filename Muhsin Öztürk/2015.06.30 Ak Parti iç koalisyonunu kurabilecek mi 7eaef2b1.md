# Ak Parti iç koalisyonunu kurabilecek mi?

*Muhsin Öztürk 2015.06.30*

<div class="pNewsDetailMainContent" itemprop="articleBody">
 <blockquote>
  <p>
   Türkiye koalisyon hükümeti formülleriyle meşgulken bunu mümkün kılacak ya da kılmayacak asıl unsur gözden kaçırılıyor. Ak Parti bir süredir çok farklı dünya görüşlerini dillendiren parçalı güç merkezlerince yönetiliyor. Ve onlar henüz bir ‘koalisyon’ kurabilmiş değil!
  </p>
 </blockquote>
 <p>
  Gündemin en yoğun tartışması ‘koalisyon’. Pek çok seçenek gözükse de partilerin ‘kırmızı çizgileri’ ve aldıkları mevziler gereği birkaç ihtimalden söz edilebiliyor. O birkaç ihtimalin bile mümkün olabilmesi bir hayli zorlu süreçlere gebe. En önemli engel, 17-25 Aralık ve tabii ki Saray. Yolsuzluk iddialarının örtüldüğü bir koalisyon seçeneğinin hayat bulamayacağı açık. Muhalefet partileri dışında Ahmet Davutoğlu’nun da Yüce Divan seçeneğine kapalı olmadığı ilk deneyimden biliniyor. Yani bu durumda AK Parti ile diğer partiler koalisyon için ‘yolsuzlukları’ da kapsayan bir şekilde yol tutturabilirler. Ancak bunu zorlaştıran şey partiler arası gerilimlerden daha çok AK Parti içindeki iç denge ve kurulamayan ‘iç koalisyon.’  Erdoğan çevresinin açık ettiği ‘erken seçim’ eğilimi hiçbir koalisyonun güvenli bir liman olmaması fikrine dayanıyor.
 </p>
 <p>
  AK Parti’deki 9 puanlık gerilemeyle ilgili Parti içi ‘özeleştiriler’ diye dillendirilenlerin (bkz. Yeni Şafak) büyük bölümü Erdoğan’ın söylem ve tavırlarıyla ilgili. Saray, yolsuzlukların korunması, aşılan anayasal sınırlar, askıya alınan çözüm, temel atma mitingleri vs... Liste uzun.  Bunun için bazı parti gazetelerini görmek yeterli. AK Parti’nin kurumsal kimliğinden dışa sızanlar da bu yönde. Bu yorumlara doğrudan Erdoğan’ın kontrolünde olan medya ve gazetelerinden (bkz. Star, Sabah) büyük tepki var. Erdoğan’a ‘fedai’ duygusuyla bağlı genç havuz kalemşorları üst üste ‘sağlam bir işaret’ almışçasına AK Partililer için “Erdoğan olmasa bir hiçsiniz.” yazıları yazıyorlar.
 </p>
 <p>
  Öte taraftan, seçim sonrası çıkan Ahmet Sever’in Abdullah Gül kitabı alttan alta var olan ayrılığı su yüzüne çıkardı. Gül, yolsuzlukların gereğinin yapılması gerektiğini ve Erdoğan’ın 2-3 yıldır tutturduğu siyasi yolun yanlışlığını şüphe bırakmayacak şekilde ortaya koydu. Gül’ün Davutoğlu’na yönelik eleştirileri, CHP Genel Başkanı’nın yaptığından aşağı kalır değil. Bülent Arınç’ın da seçim öncesi ve sonrası ‘yeni Türkiye siyaseti’ ile ilgili açık eleştirileri biliniyor. Defalarca istifanın eşiğinden Gül’ün çevirdiği de...
 </p>
 <p>
  Ak Partililer Erdoğan’ı eleştiriyor. Bütün meslek kariyerini Erdoğan’la elde etmiş, sayıları ve görünürlükleri bir hayli fazla olan genç-yaşlı o medya ‘fedaileri’, Erdoğan’ın çizdiği istikamette yol almadığı için iktidarı kaybetmeyi AK Parti’ye, yani Davutoğlu’na fatura etmekle meşguller. Bu medya kaldıracı, sevapları Erdoğan’a, günahları her an başka birisine yazmaya hazır her daim devrede. Dün Geziciler ve cemaat, bugün Gül, ertesi gün Davutoğlu, bir başka kişi veya grup hedefte. Sadece bazı isimleri, hedefteki adresler değişiyor ama söylem ve yöntem değişmiyor. Onları bugünlerde koalisyon ihtimallerinin nasıl tehlikeler saçtığını anlatırken yakalayabilirsiniz. Tabii ki çare ‘tekrar seçim.’  Özetle; AK Parti’nin istediğini Erdoğan istemiyor, Erdoğan’ın istediğini ise Davutoğlu. Gül ise dönüşe yeşil ışık yaktığı bir anda ‘bu yol yol değil arkadaş’ diyor. Daha önceden DSP’de siyaset denemiş Erdoğan’a yakın bir AK Parti milletvekili, Gül için ‘git evinde torun büyüt’ diyebiliyor sözgelimi. Hilal Kaplan Davutoğlu’na ‘Bahçeli’yi nasıl alkışlarsın’ diye çıkışabiliyor. Hakeza Gül’e yakınlığı ile bilinen Fehmi Koru, Erdoğan’ın bir an önce Saray’ı terk etmesi gerektiğini söylüyor.
 </p>
 <p>
  Türkiye ‘koalisyon’ hesaplarına kilitlenmişken asıl mesele AK Parti’nin kendi iç koalisyonunu kurup kuramayacağı meselesi aslında.  Kendi içinde sürekli çatışan ve ayrışan AK Parti hangi partiyle nasıl bir koalisyon kurabilir ki! Bir taraf zinhar koalisyon olmaz, olacaksa da suya sabuna dokunmamak şartıyla MHP ile olsun derken, diğer taraf ‘yolsuzluklar’ ve ‘saray’ başa bela, bunlarla hesaplaşalım ve her partiyle de koalisyon kurabilelim eğiliminde. En dışarıdaki sakin ise ‘durun önce şu başarısızlığın gereğini yapın, koltuklarınızı gözden geçirin, mümkünse de terk edin’ mesajı veriyor.
 </p>
 <p>
  Abdullah Gül kitabının AK Parti’de nasıl bir dalga oluşturduğu henüz net değil ama kaçınılmaz sonuçları olacak. Bir kere Gül ile Erdoğan’ın yollarının ayrıldığı fotoğrafı çıktı ortaya. AK Parti büyük kongresi yaklaşırken parti içi gerilimler tetikleniyor ister istemez. MHP-HDP koalisyonu imkânsızlığı derecesinde bir uzlaşı zorluğu var eski iktidar sahiplerinde.
 </p>
 <p>
  7 Haziran öncesi sahaya inen ama başarılı olamayan Erdoğan tarzı siyaset sürekli denemeyi gerektiriyor. Yol bitti ise yeni yollar yapılıyor! Ağır faturasına rağmen hâlâ ‘başkanlık’ propagandasına devam ediliyor mesela. “Başkanlık olsaydı bunlar olur muydu?” deniyor, denmesi isteniyor. Etyen Mahçupyan’ın ‘eski hal’ ile olmaz uyarısı karşılık bulmuyor bir türlü.
 </p>
 <p>
  Tekrar ‘erken’ seçim senaryosu, ders vermeye çalışalışan AK Partili seçmenin ayarı kaçırdığı ve derin bir pişmanlıkla partisine geri döneceği varsayımına dayanıyor. Erdoğan ‘erken seçim’in maliyetli olmayacağını, ona yakın araştırma şirketleri de yüzde 44-45 rakamlarını muştuluyor. Meclis çoğunluğunu ele geçiren yolsuzluk dosyaları raftan inmeden, bazı medya ve bürokrasi farklı tercihlere yönelmeden, eski defterler açılmadan, Gül henüz ‘kitapta’ iken bir erken ve tekrar seçim Erdoğan’ın tercihi gözüküyor. Umulan şey, AK Parti’nin tek başına hükümet kurduğu ve Erdoğan’ın tek başına hükmedebildiği bir siyasi yapı. Bu senaryonun tıkır tıkır işlemesi hâlinde sorun yok ve tıkır tıkır işleyeceğinin garantisi de yok, hatta bir hayal. Seçimleri en yakın bilen Metropoll ve Andy-Ar araştırma şirketleri yeni bir seçimde sonuçların değişmeyeceğini duyurdular. Davutoğlu ve AK Partili önde gelenler, seçimde ağır bir fatura olarak önlerinde duran şeyin yine ağır faturalar üretmek üzere hareket hâlinde olduğunun pekâlâ farkında olmalılar.
 </p>
 <p>
  Ödül ayrışması!
 </p>
 <p>
  Türkiye İhracatçılar Meclisi tarafından Cumhurbaşkanı Erdoğan’ın da hazır bulunduğu bir toplantıda birisi Numan Kurtulmuş olmak üzere AK Partili iki bakan tarafından Rıza Zarrab’a ödül verilmesi önemli bir dönüm noktası. Yeni Şafak Ankara Temsilcisi Abdülkadir Selvi, ‘Oldu olacak heykelini dikin’ diye tepkisini gösterirken Başbakan Davutoğlu’nun bu durumdan çok üzüntü duyacağını yazdı. Bir Ankara gazetecisi, kesin bir bilgiye sahip olmadan bir başbakan için ‘üzüntü’ cümlesi kuramaz. Erdoğan’ın ‘kırmızı çizgisi’ne eğer Zarrab da dâhilse buradan bir koalisyon denkleminin çıkması hayli zor. Mümtaz’er Türköne’nin vurguladığı gibi bütün bunlar tam da 7 Haziran’ın AK Parti’yi de özgürleştirdiği zamanlara denk geliyor. ‘Ödül’ ve benzeri hamleler buna yeni bir bariyer örüyor. En tepeden yeni kırmızı çizgiler çekiliyor, bu ‘kırmızı çizgilerimiz yok’ açıklamasıyla karşılık buluyor.
 </p>
 <p>
  Numan Kurtulmuş’un ödülü Rıza Zarrab’a vermekten duyduğu rahatsızlığı izhar etmesi Erdoğan çevresinde kızgınlığa yol açmış görünüyor. Star gazetesinde kendisine hitaben ‘Kendini Kurtulmuş mu sanıyorsun!’ yazısı çıktı. Kurtulmuş’un rahatsızlığının açık bir AK Parti refleksine dönüşme potansiyeli de yok değil. Bu var olan ayrışmanın iyice su yüzüne çıkması demek. Eğer hâlâ çıkmayan bir şey kaldıysa tabii!
 </p>
 <p>
  Erdoğan, Davutoğlu, Gül, Arınç, 3 dönemlikler, ak sakallılar, genç-yaşı geçmiş fedailer… Yandaşlar ve yanaşmalar… Eskiler ve devşirmeler… Yolsuzluklar, Saray, AB,  başkanlık, anayasal sınırlar, ayrıştırma siyaseti, yasaklar, özgürlükler, vicdan…
 </p>
 <p>
  Sahi AK Parti kendi iç koalisyonunu kurulabilecek mi?
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/ak-parti-ic-koalisyonunu-kurabilecek-mi_551416), [web.archive.org (arşiv bağlantısı)](http://web.archive.org/web/20150726121127/http://www.aksiyon.com.tr/ust-manset/ak-parti-ic-koalisyonunu-kurabilecek-mi_551416)
