# Erdoğan'ı yazmadım çünkü...

*Muhsin Öztürk 2016.01.11*

<div class="pNewsDetailMainContent ctx_content" itemprop="articleBody">
 <p>
  Ünlü tarihçi Kemal Karpat, bu sefer kendi hayatından bir dolu insan hikâyesiyle çıkageldi. Bir kısmını sadece o tanıyor, önemli bir bölümünü bambaşka yönleriyle tanıtıyor. ‘Bir ömrün insanları’nı anlatırken hayatını okurlarına cömertçe açıyor aslında.
 </p>
 <p>
  İç içe geçmiş hikâyeler, geniş bir sosyal bilim alanı ve bunların merkezinde tanıdık bir isim: Kemal Karpat. Bildiğimiz akademik çalışmalarının dışında bambaşka bir eserle karşımızda şimdi. ‘Bir Ömrün İnsanları’ kitabında kendi hayatına temas eden, yazmaya değer bulduğu kişileri anlatıyor. Demirel de var orada, ABD başkanı da, Bernard Lewis gibi isimler de, Şerif Mardin de, Kemal Tahir de var, George Soros da... Kapı komşusu da, ortaokul arkadaşları da…
 </p>
 <p>
  Daha kitabı konuşmaya başlamadan kitapla ilgili tenkitleri kendisi yapıyor; 90 yılı aşkın hayatında geride bıraktığı dev eserlere rağmen üstesinden gelinmesi zor bir işe girişiyor Bir Ömrün İnsanları’nda. Yıllar yılı tuttuğu notlar işini kolaylaştırmış olsa bile. Hayatını ortaya sererken on yılların da yüzleşmesini yapıyor, iyisiyle kötüsüyle. Kendisiyle kitabını, biraz da Ortadoğu’yu konuşuyoruz.
 </p>
 <p>
  “Kazakistan’dan Ahmet Ali Kunaev’i dikkatle okursanız orada Orta Asya tarihi var. O komünist rejim altında nasıl millî kişiler yetiştirdiğini anlatıyor ki bu büyük bir çelişki gibi görünüyor. Bir tarafta evrensel bir komünist rejimi yaratmak isteyen bir yönetim, diğer tarafta ise komünist rejimin hizmetinde çalışan adamlar kendi millî topluluklarını yaratmaktadırlar.”
 </p>
 <p>
  Karpat’ın anlatmayı tercih ettiği isimlerin tarihsel, toplumsal bir arka plan barındırdıklarını da hatırlatalım. Portreler yaşanılan dönemlerin ve coğrafyaların tarihsel ve aktüel gelişmelerine dair geniş malumat sunuyor. Niyazi Berkes’te mesafeli bir cumhuriyet elitini, 1961 Anayasası’nı hazırlayan hocası Hüseyin Nail Kubalı’da da bir göçmen karşıtlığını okuyorsunuz. Amerikalı, Rus, Ortadoğulu ve Orta Asyalı kişiler üzerinden özetle ülkeleri de okumuş oluyorsunuz. George Soros gibi 50 dolara arabasını satılığa çıkarıp da satamayan meteliksiz ama geleceği parlak ‘siyasi bir mülteci’nin hikâyesi de sizi çekiyor.
 </p>
 <p>
  Karpat, edebiyatçılara ayrı bir önem veriyor ve ikinci baskısında eklemeyi düşündüğü portrelerin büyük çoğunluğunun edebiyatçılara dair olacağını söylüyor. Varlık Dergisi’nin kurucusu Yaşar Nabi Nayır onlardan biri olacaktır. Tanıdığı fakat dostluk kuramadığını söylediği Selim İleri’yi, “Birçok bakımdan Türk edebiyatını ve düşüncesini etkilemiş ve hâlâ etkilemeye devam eden bir adam.” olarak nitelendiriyor. Tanışmak için bir iki defa aradıysa da ulaşamamış. Türkiye için çok önemli bir gelişme olarak gördüğü, daha yakından tanıyıp değerlendirmek istediği kadın yazarlar var. Adalet Ağaoğlu, Alev Alatlı, Elif Şafak, Ayşe Kulin listesinde. Kulin’i aramış, ulaşamamış. Ulaşsaymış ona Kulin soy isminin daha Sırbistan ve Bosna vs. yokken Bosna Krallığı’nı kuran kişinin adından geldiğini söyleyecekmiş.
 </p>
 <p>
  Karpat, kaleme aldığı her portrenin Türkiye toplumunun bir yönüne ışık tuttuğunu düşünüyor. Edebiyat, toplumları anlamanın en önemli kaynaklarından biri ona göre. Yetiştirilme tarzları, içinden geldikleri toplumsal gruplar, aile hikâyeleri vs... “Ayşe Hanım kitaplarında biraz da o bölgeyi (Bosna) anlatmıştır. Elif Şafak Hanım, sanırsam antropoloji dersi veriyordu Arizona Üniversitesi’nde. Sosyal ilimler tarafı da var. Bunun gibi daha çok simalar var. Onları daha iyi tanımak isterdim ama olmuyor.”
 </p>
 <p>
  <strong>
   Ben halk adamıyım!
  </strong>
 </p>
 <p>
  Kitabının yeni baskısında İskenderpaşa Cemaati gibi dinî gruplar ve onlara mensup simalar da olabileceğini söylüyor. Ecevit daha Ecevit değilken, Soros Soros değilken tanıyor onları Karpat. Evinde ağırlıyor, arkadaşlık ediyor, tanışıklıklarını uzun yıllar sürdürebiliyor. Türk siyasi hayatına etki etmiş yakından tanıdığı portrelere de yer veriyor. Karpat Türkiye’nin yetiştirdiği en önemli tarihçilerinden biridir; Amerika’da önemli tarih kürsülerinde ders verse de Ortadoğu ve özellikle Türk araştırmaları konusunda geniş çalışmalar yapmıştır. Harvard’da bulunur, güçlü kişilerle teması olur ama bir taraftan da sokaktaki insandır. Asıl önemsediği de bu yönüdür.
 </p>
 <p>
  “Mesela ben Türkiye’de bir köye gittiğim zaman bir kahveye giriyorum bir dakikada haşir neşir oluyorum onlarla. Onlar beni yabancı görmedikleri gibi profesör akademisyen olarak da görmüyorlar. Kendilerinden birisi ama biraz daha fazla bir şeyler bilen bir kimse olarak görüyorlar. Ben de onlara fildişi kulesinden bakmıyorum. Onları kişi olarak görüyorum. Böylece hemen ilişki kurabiliyorum. Yazılarım da hep öyledir. Toplumu, insanları anlatıyor. Yoksa kuleye çıkıp oradan aşağıya bakarak küçük küçük şeyler görerek, onları anlatmıyorum.”
 </p>
 <p>
  En büyük zevkinin köylere, kasabalara gitmek ve oradaki insanlarla uzun uzun sohbet etmek olduğunu anlatıyor. “Çünkü onlardan çok şey öğreniyorum, toplumu tanıyorum. O toplumu tanıyarak araştırma yapıyor ve yazı yazıyorum. Bir halk adamıyım. Aynı zamanda halkı incelemek, tanımak ve tanıtmak kabiliyetini de geliştirmeye çalıştım. Beni belki başkalarından ayıran bu özelliklerdir. Ben akademi hayatını aşağı indirdim. Toplumla, yaşayan insanlarla bağdaştırdım.” diyor. Türkiye’yi doğru dürüst tanıtmak için mutlaka doğru dürüst tanımak gerektiğine inanıyor ve kendi hayatında bunun gereğini yaptığını düşünüyor.
 </p>
 <p>
  Karpat’a göre bir sosyal bilimci dünü ve bugünü bir araya getirip anlatabilmelidir. “Ben tarihle bugünkü güncel hayatı birbirinden ayırmıyorum. Çünkü aynı insanlar dün, bugün ve yarın içinde yaşıyor. Tarihte olup biten birçok şey bazı farklılıklarla beraber bugünküne çok benziyor. Eğer tarihi doğru dürüst anlarsanız o zaman bugünkü hayatı da daha iyi anlayabilirsiniz.” Osmanlı tarihi hakkında bildiklerini de bugünkü Türkiye meselelerini de aynı şekilde ele alıp candan anlatışını bu tutumuna bağlıyor: “Bir bakıma ikisini de yaşıyorum.”
 </p>
 <p>
  <strong>
   Yorgun savaşcı değilim
  </strong>
 </p>
 <p>
  Kitapta Yaşar Kemal de Orhan Kemal de Kemal Tahir de var. İlgili bölümde Kemal Tahir’in devlete bakışıyla kendi bakışının ayrıldığını vurguluyor. Ona göre gerçek demokrasi ancak devletin hak ve hürriyetlerin savunucusu olarak işlemesi ile mümkün. Bugünkü durumu hatırlatarak, Karpat’ın yarım asrı aşan mücadelesini de göz önüne alırsak ona ‘yorgun demokrat’ deyip diyemeyeceğimizi soruyoruz. Bu sıfatı kabul etmiyor.
 </p>
 <p>
  “Böyle bir şey yok. Türkiye’de demokrasiyi şu veya bu amaçla doğru yoldan çıkaranlar bir çeşit ‘bu iş böyle gitmeyecek’ diye bir his yaratıyorlar. Bu yorgunluk olarak görülüyor. Ne yapsanız sanki netice vermiyor, demokrasi doğru dürüst çalışamıyor vs... Haziranda ve kasımda seçim oldu. Amerika gibi bir demokraside katılım yüzde 55-56 iken Türkiye’de 80’lerin üzerindeydi. Bu çok yüksek bir oran. Buna nasıl yorgunluk dersiniz! Yorgunluk, bıkkınlık demek. Ama istediğini alamazsan bir umutsuzluk kaplar. Ben yorgunluk kelimesini yanlış görüyorum. İnsanların bir bekleyişi var. Günlük hayatlarını ilgilendiren gelişmeler var. Ve bunların şu veyahut bu yönden gelişmesi yine halk gücü, halk katkısı ile olur.”
 </p>
 <p>
  Sık sık Türk toplumunun çok güçlü bir yapısının olduğunu ve umutlu olduğunu vurguluyor.
 </p>
 <p>
  Ecevit’e danışmanlık yaptığı yılları kitabında ayrıntılı bir şekilde anlatıyor. Ecevit’in hitabetini ve teorik yönünü, insani tarafını çok güçlü bulurken pratik olmamasını kusur olarak kaydediyor. “Rahmetli Bülent Ecevit kişi olarak fevkalade bir kimse. Çok güzel konuşan, konuşmasıyla kitleleri kendine çeken bir adamdı. Ama netice ne oldu? Bir şey yok. Son seçimlerde hemen hemen hiçbir şey alamadı. Çünkü rahmetli Bülent Bey idealist devleti daima göz önünde tutarak toplumun gerçeklerini göremiyordu.”
 </p>
 <p>
  “1964’ten beri gelen dostluğum ölünceye kadar devam etti.” dediği Süleyman Demirel’i bitaraf araştırmacıların zamanla çok daha iyi değerlendireceği kanaatinde. “Bence Süleyman Bey Türkiye demokrasisine en güç anlarında büyük katkısı, hizmeti olan bir kimsedir. Evet, eksik tarafları vardır ama unutmayınız ki 1960-1980 arasındaki o 20 sene Türk demokrasisinin  en güç dönemi idi. Askerî müdahaleler malum. Süleyman Bey sivil idareyi demokratik imkânlar içinde ayakta tutmak için çalışmış bir adamdır. Bence onun kıymeti doğru dürüst anlaşılmamıştır. Toplumu çok iyi bilen, toplumun nereye gittiğini, gideceğini hesap eden bir kimse idi.”
 </p>
 <p>
  <strong>
   Polemik gayesiyle yazmadım
  </strong>
 </p>
 <p>
  <img alt="" src="http://web.archive.org/web/20160303234246im_/http://medya.aksiyon.com.tr//aksiyon/2016/01/12/574435.jpg "/>
  Karpat, “Bir Ömrün İnsanları”nı samimi, içten gelen bir duygu ve arzu ile yazılmış bir kitap olarak tarif ediyor. Çeşitli zamanlarda kendi hayatına girmiş insanlar üzerinden kendi hikâyesini yeniden yazıyor aslında. Ve tabii her zaman iyi hatıralar barındırmıyor.
 </p>
 <p>
  “Suyu Bulamayan Adam” başlığı altında işlediği Şerif Mardin portresi üzerinde duruyoruz. Mardin’i hem bilimsel yönden hem de kendisine karşı kişisel (belki de sınıfsal) husumet beslemekle eleştiriyor kitabında. Hakkını teslim etse de 50 yılı aşkın tanışıklığı hatta arkadaşlığı içinde kendisi için büyük hayal kırıklığı olduğu anlaşılıyor. Polemik üretebilir dediğimizde cevabı şöyle oluyor:
 </p>
 <p>
  “Polemik gayesiyle yazmadım. Şerif Mardin’i ben sayarım. Onunla uzun bir tanışıklığım var. Ben onu her bakımdan ilginç bir kişi olarak görürüm ve biraz da Türk toplumunun sorunlarını, yapısını ifade eden, sembolize eden bir sima olarak gördüm. Yani biraz polemiğe kaçmış, sert taraf olmuşsa, hoş olmayan bir şey varsa onun için özür dilemeye hazırım. Böyle bir niyetim yoktu ama bazı gerçekleri de söyledim. Onun fikirlerini saymamakla birlikte onun bilgisini ve önemini daima takdir ettim. Ama anladığım, bildiğim şeyleri de yazmak mecburiyetindeydim.”
 </p>
 <p>
  Karpat bunları söyledikten sonra ilave ediyor: “Ha, polemik yaratmak isteyen varsa o işi iyi beceririm aslında. O zaman çok daha fazla şeyler söyleyebilirim. Meselenin oraya varmasını istemiyorum çünkü maksat o değil. Ben tesadüfen ismi Şerif Mardin olan, toplumumuza ait has bir tipi tasvir ettim.”
 </p>
 <p>
  Yazmayı ertelediği kişiler de var elbette. Cumhurbaşkanı Recep Tayyip Erdoğan onlardan biri. “Uzun bir bölüm ayırabilir, onun hakkında çok şeyler yazabilirdim kitapta. Şahsen tanıdım, yakın olmamakla beraber. Ama yazmadım çünkü dönem bitmedi. Bilmiyorum şimdiden bir hüküm vermek çok güçtür ama nihayet Recep Tayyip Bey Türkiye siyasetinde çok önemli rol oynamış bir kimsedir ve oynamakta devam ediyor. Ama dönem kapanmadı, bitmedi. Nereye gideceği de bugün meçhul.”
 </p>
 <p>
  <img alt="" src="http://web.archive.org/web/20160303234246im_/http://medya.aksiyon.com.tr//aksiyon/2016/01/12/574434.jpg "/>
 </p>
 <p>
  <strong>
   YENİ TÜRKİYE DERKEN, YENİ TÜRKİYE’Yİ YOK ETMEK MÜMKÜN
  </strong>
 </p>
 <p>
  <strong>
   -Kitapta Niyazi Berkes portresi ilginç. Aslında bu portre ile sınıfsal hâl ve hareketleri de anlatmış oluyorsunuz. Ya da elit tutumu mu?
  </strong>
  <br/>
  Türkiye’de Batı’da olduğu gibi sınıf yok. Varsa bile çok değişik. Osmanlı’dan beri her daim bir siyasi elit olmuştur. Taşrada aileler güçlüydü; Anadolu’nun birçok şehrinde aşağı yukarı cumhuriyet dönemine kadar kendine mahsus tarihî kimlikler, simalar vardı. Ekonomik bakımdan olmasa da sosyal ve siyasi bakımdan devleti esas tutan bir elit tabaka olmuştur. Aristokrasi diyebileceğimiz grup devlet etrafında olmuştur, bölgelerde değil. Keşke Osmanlı döneminde daha geniş kökenli sosyal bir aristokrasi olsaydı belki Türkiye’nin durumu başka olurdu. Aristokrasi aynı zamanda değer demektir. Zararları vardır ama faydalı tarafları da vardır. Batı’nın gelişmesinde kitlesel hareketlerin önemi aşikâr ama orada aristokrasi de değer katmış, sanat üretmiş.
 </p>
 <p>
  <strong>
   -Bugün de mi öyle hocam? Hâlâ devlet etrafında mı oluşuyor?
  </strong>
  <br/>
  Bugün durum çok farklı. Bu kitapta ilişmedim, başka yerlerde belirttim. Türkiye’de temeli ekonomiye dayanan bir orta sınıf var. Şimdi Türkiye bu yeni orta sınıfın idaresine, varlığına ve kültürüne alışıyor ya da alışmaya çalışıyor. Ama bu yeni orta sınıf aristokrasinin de kendisini tanıması ve bilmesi lazım. Bunu ben şu şekilde ifade ettim. AK Parti durmadan yeni Türkiye kuracağını ileri sürüyor. Ben diyorum ki AK Parti zaten Türkiye’yi değiştirdi. Kökenleri eskiye giden değişiklikler 2002’den 2010’a kadar Türkiye’yi yepyeni bir yöne soktu. Maddeten yeni bir Türkiye var. Ben diyorum ki illa yeni bir Türkiye yaratayım diye yaratılanı bozmak yerine bu yaratılan yeni Türkiye’yi ekonomik, politik ve demokratik açıdan güçlendirmek gerek. İlla yeni Türkiye yaratacağım diye yaratılmış yeni Türkiye’yi yok etmek de mümkün.
 </p>
 <p>
  <strong>
   ORTADOĞU’YA KARIŞMAK ÇOK TEHLİKELİ
  </strong>
 </p>
 <p>
  <strong>
   -Ortadoğu konusuyla hep yakından ilgilisiniz. Jim Carter ABD başkanıyken bu konuda sizi Beyaz Saray’a davet ediyor. Bugün ne görüyorsunuz Ortadoğu’da ve Türkiye ne yapıyor?
  </strong>
  <br/>
  Türkiye bir Avrupa ülkesi olduğu kadar bir Ortadoğu ülkesi. Bu gerçekleri göz önünde tutmak gerek. Ama Türkiye’nin Ortadoğu siyasetini veyahut da Avrupa siyasetini kökünden değiştirme gücü yok. Çünkü bunun için ne ekonomik ne askerî ne stratejik gücü yeterli. Gücü var ama az. Fakat diğer taraftan Türkiye bölgesini, siyasi ortamını çok iyi anlayıp ona göre bir siyaset yürütürse çok etkili olur. Bunun için de Ortadoğu’yla bilhassa Arap ülkeleriyle olan münasebetleri çok çok dikkatle ele alıp yürütmek lazım. Çünkü Arap ülkelerinde temel bir siyasi, sosyal, ekonomik düzen kurulamamıştır. Türkiye’de böyle bir düzen iyi kötü vardır. Hâlâ aşiret bağlarının güçlü olduğu bir Suriye’de, Irak’ta, Yemen’de hatta Mısır’da sağlam, dengeli, oturmuş bir düzen kurmak güçtür. Düşününüz ki 2. Dünya Savaşı’ndan sonra Ortadoğu’da kurulmuş özgür Arap ülkelerinin hepsi istisnasız bir çeşit diktatörlüklerle idare edildi. Ve Arap baharı geldi ne oldu? Bu diktatörler gitti yerine keşmekeş geldi. Oturmamış müesseseleri bulunan bu ülkelerde disiplin ve otorite sağlanamıyor. Çünkü bir yerde yerel kabile aşiret kimlikleri ortaya çıkıyor. Ayrıca kuvvetini kaybetmiş bazı gruplar keşmekeş yaratarak iktidarı eline geçirmek istiyor. Türkiye’nin burada bir demokratik rejim kurmasına imkân yok. Acı gerçek budur. Ama etkili olabilir. Diğer ülkelerle bu arada Batı’yla, Amerika ile anlaşarak hareket edebilir. Aşırılığa kaçmamak,  “aman ne oldum” delisi olmamak gerek tabii.
 </p>
 <p>
  <strong>
   -Türkiye’nin Ortadoğu’da nasıl bir rolü olabilir?
  </strong>
  <br/>
  Gerçek manada millet olamamış bu topluluklardan söz ediyoruz. Ancak sert bir idarenin, bir diktatörün emrinde yönetilen ülkelerden söz ediyoruz maalesef. Mısır’a bakın. Nasır gitti, Enver Sedat gitti, Mübarek geldi. Diktatörler. Sözde demokrasi geldi Arap Baharı’yla. Mursi kendi İslami sert idaresini kurmaya kalktı, kendi adamlarını her tarafa yerleştirdi. Mursi’nin tam demokratik hareket ettiğini söylemek yanlış. Onun yerine fırsattan istifade yine askerî bir idare geldi. Sisi’nin idaresi. Bu açıkça bir diktatörlük. Türkiye ne yapabilir orada? Mısır’la arası bozuldu zaten. Ortadoğu siyasetine karışmak Türkiye’nin lehine olmayabilir. Dostluk yapılabilir, turist çekebiliriz, ticaret yapılabilir. Bunları ben candan arzu ediyorum, zaten bu konuda bir iki konferans da hazırladım. Ama siyasi bakımdan Ortadoğu’ya karışmak çok çok tehlikelidir. Görüyorsunuz bugün Türkiye âdeta sonu meçhul bir durumdadır Ortadoğu’da. Bunları Türk idarecileri çok yakından görerek hareket etmeliler. Hayallere kapılmamak gerek. Ben her zamanki gibi iyimserim. Çünkü temelde Türk toplumu sağlam bir toplumdur ve kurulmuş müesseseleri vardır. Osmanlıdan beri devam eden bu müesseseleri zayıflatmamak gerek. Bunların arasında parlamento ve bilhassa yargı var. Bürokrasinin bitaraf çalışması lazım. Türkiye, Türkiye’yi bu hâle getiren temelleri, demokrasiyi korudukça daima başarı ile ileriye gidebilir. Türkiye’nin kendisini çok daha iyi tanıması gerek. Çünkü Türkiye sanıldığından çok daha güçlü bir cemiyettir.
 </p>
 <p>
  <strong>
   SİLAHLI MÜCADELE HİÇBİR HAREKETİ SONUCA GÖTÜRMEDİ
  </strong>
 </p>
 <p>
  <strong>
   -Kürt meselesiyle ilgili gelişmeleri izleyebiliyor musunuz?
  </strong>
  <br/>
  Türkiye sınırları içerisinde kalan Kürtler de Türkiye halkının bir parçası. Ayrı dili olabilir şu bu fakat bu toplumun bir parçası ve öyle görülmesi gerek. Bunu Kürt liderlerinin de anlaması gerek. Bunun ötesinde başka çıkar yol yok, olamaz da. Kürtlüğünü muhafaza ederek Türkiye’nin içinde kalması gerek. Liderlerin büyük bir kısmı bunu kabul ediyor ama tatbikatta aykırı hareket ediyorlar, bir türlü silahlı mücadeleden vazgeçemiyorlar. Silahlı mücadele hiçbir hareketi sonuca götürmemiştir. Ve bunu Kürtçülüğün liderliğini yapan kimselerin çok iyi anlaması lazım. Çünkü önünde sonunda zararı onlar görecektir.
 </p>
</div>


Kaynak: [www.aksiyon.com.tr](http://www.aksiyon.com.tr:80/anasayfa/erdogani-yazmadim-cunku_553564), [web.archive.org (arşiv bağlantısı)](http://web.archive.org/web/20160303234246/http://www.aksiyon.com.tr:80/anasayfa/erdogani-yazmadim-cunku_553564)
