# Yılanlara beş yıldızlı konfor

*Muhsin Öztürk 2005.09.05*

<div>
 <p>
  <font>
   Ekopark, doğal dengeyi bozan kimyasallara ve betonlaşmaya karşı savaşı, doğanın en korkutucu yaratıkları olarak bilinen yılana arka çıkarak veriyor. Dünyanın en zehirli ve tehlikeli yılanlarınaanne şefkati gösterilen belki de tek yer burası. Bir Avrupalı turiste göre burası Türkiye için erken.
   <br/>
   <br/>
   Bir-iki metre mesafeden tükürerek zehirleyen kobra… 90 kişiyi öldürebilecek güçte zehre sahip kara mamba… Avının bir anlık gafletini affetmeyecek kadar hızlı yeşil engerek… Sokarak değil, boğarak öldüren dev boğa yılanları... Ve daha binlercesi… 18 metre uzunluğunda, 5 metre yüksekliğinde, 4 metre enindeki özel mekânlarında, tel örgüler arasında hayat sürüyorlar.
   <br>
    <br>
     Mekânın geniş olmasının sebebini Prof. Dr. Selami Tomruk şöyle izah ediyor: “Yılan dar yerde yuvarlak yatar. Yuvarlak yattığı zaman, yuttuğunu mide kaslarıyla sürekli çevirmesi lâzım. Mide asitlerinin mide kaslarıyla orantılı iş görmesi gerekir. Sıkışan canlıda, ezik olan tarafta çürüme olur. Diğer şiş olan tarafta da kaslar zayıflar. Böylece midede ödem ve virüsler oluşur. Ve hayvan yaşamaz. Yaşarsa da özelliğini yitirir.”
     <br>
      <br>
       Prof. Tomruk, bu standartları uygulamakla kalmayıp 1997 yılında çıkartılan Washington yasalarında yer almasını sağlamış. Eşi 6 dil bilen Prof. Tomruk’un iki çocuğu ile birlikte ‘Ekopark’ta yürüttüğü çalışmalara 4’ü uzman 30 kişi eşlik ediyor. Dünyanın en tehlikeli, en soğuk, en itici hayvanları onun şefkatli ellerinde, ziyaretçilere boy gösteriyor. Tomruk’a göre buradaki her şey el emeği göz nuru.
       <br>
        <br>
         Prof. Tomruk’un yılan aşkı çocukluğuna kadar uzanıyor. Trakya Lüleburgaz’da daha altı yaşındayken 200 yılanı varken, bugün bu sayı 3500’ü buluyor. Ve ilaveten 500 bin kertenkele, on binlerce akrep, yüz binlerce zehirli ve zehirsiz kurbağa, timsahlar, 1,5 milyon fare…
         <br/>
         <br/>
         Kemer Tekirova’da 50 dönümlük arazi üzerinde Prof. Tomruk’un gayretleriyle kurulan Ekopark’ın resmî açıklaması şöyle: “0 paralelinden 36. Kuzey ve 36. Güney paralelleri arasındaki kuşağı kapsayan, türleri tükenmekte olan sürüngenlerin koruma merkezi”. Doğumdan mide sorununa, kabuk atmadan çiftleşmeye kadar her türlü konuda ihtimam gösterilen dünyanın dört bir yanından gelmiş ‘belgeli’, pasaportlu yılanlar burada yaşıyor. Türkiye’den 150, dünyadan 700 farklı tür yılan var. Elbette hepsi tel örgülerin içinde değil. Pek çoğu, 361 bin şifalı kök bitkinin olduğu, bir botanik bahçesini andıran parkın her tarafına yayılmış durumda. Her an önünüzden bir yılan geçebilir. Yılanlarla yaşamaya alışmak kolay değil. Selami Bey, herkesin söylediği şeyi söylüyor: “Sen bir şey yapmazsan, o da yapmaz.” Hâliyle bu söze inancımız biraz daha artıyor. Yılanlar günün belli saatlerinde parkın dışına da çıkabiliyor; bu ilk başlarda çevre halkında bir tedirginlik oluşturmuş olsa da zamanla bu korku azalmış. Ekopark’ın kuruluş amacını anlamanın yolu, Prof. Tomruk’un hayatını irdelemekten geçiyor. Daha üniversite yıllarında, 6 yılını Bulgaristan’ın Rodos dağlarında yılanların peşinde koşturmakla geçirmiş. “1970’li yıllarda Avrupa’ya yerleştim. Çünkü Türkiye’de yılanlar üzerine araştırmalar yoktu. Bilgi yoktu. Hep Tokyo Üniversitesi’nin kaynaklarından yararlandım. Muhatap olduğum araştırmacılar vardı, ilişkilerimiz yıllarca devam etti.”Dünyanın çeşitli yerlerinde en tehlikeli yılanların peşinde bir ömür geçirmek dile kolay. “Yeri geldi ellerimizde taşıdık, yeri geldi ağzını açtık, yeri geldi pulunu saydık… 32 yıldır bilfiil içindeyim bu işin.”
         <br/>
         <br/>
         Bütün bu koşturmaca arasında İstanbul Üniversitesi Uluslararası İlişkiler Bölümünü bitirmeyi de ihmal etmemiş. Televizyonlardaki yılan belgesellerini izlerken anlatıcıya da dikkat ederseniz onu tanıyabilirsiniz. Dünyanın parmakla gösterilen yılan uzmanlarından biri ve yüzlerce belgesel üretmiş. Bir at severin uzun saatler atından söz etmesi gibi onunla saatlerce yılan üzerine konuşabilirsiniz. Çocukluk yıllarında yüzlerce yılanla bir arada yaşaması Bulgar papazların ilgisini çekmiş. Hz. İsa gibi 6 Ocak’ta doğduğundan hareketle, korunduğu yönünde pek çok metafizik hikâye dilden dile dolaşmış. Ona göre, ‘iletişim yukarıdan geliyor, korkulacak bir şey yok’.
         <br/>
         <br/>
         Ekopark’ın misyonu da Tomruk’un hikâyesi gibi inanılmaz öğeler içeriyor. Sözgelimi, soyu tükenmekte olan bir Teksas engereği buraya getiriliyor, üremesi sağlanarak tekrar Teksas’taki doğal yaşam alanına bırakılıyor. Dünyada bir benzeri olmayan ve soyu tükenmekte olan yılan türlerinin doğal şartlar içinde hayat sürdüğü bu park, hayvanat bahçeleriyle ilgili bütün fikirleri alt üst ediyor. Roma döneminden kalma hayvanat bahçesi geleneğinin  artan doğa ve hayvan sevgisi sonucu giderek zayıflamasını hayırlı bir gelişme olarak yorumluyor. Şovlarda kullanılan piton yılanları, aç bırakılarak ve devamlı tavuk eti yedirilerek kasları zayıflatılmış, bir nevi öldürülmüş varlıklar ona göre. “Kas yoksa yılan ölmüştür zaten.”
         <br/>
         <br/>
         Buranın en önemli farkı, yılan ve diğer sürüngenlerin evcilleştirilmemesi, tabiattakine benzer bir yaşam sürdürmelerinin sağlanması. Acaba bu kadar içli dışılık sonrasında yılanlar sahiplerini tanıyor mu? “Bir yılan, diliyle bir saniyede 36 farklı kokuyu ayırır. Tabii ki sizinle bağı varsa mutlaka algılar. Benimle yaşamışsa, kokumu almışsa tabii ki tanır beni ve ona göre davranır.”
         <br/>
         <br/>
         Ekopark ziyaretçiler için tehlikesiz olsa da, bu işe tutkun olmak ölümcül sonuçlar verebiliyor. Selami Tomruk, parktaki ufak tefek tehlikeler hariç, şimdiye kadar altı kez yılanlar tarafından sokulmuş. Ölüm tehlikesi atlatmış. İlk hatırladığı, Tunus engereği ve bir seferde 90 kişiyi öldürecek zehir boşaltan kara mamba vakaları. Kendine özgü korunma yöntemleri var; ama herkes onun gibi şanslı değil. Televizyonlarda dingin ve sevecen bir ses tonuyla yılanların hikâyesi anlatılan belgesellerde de ölüm vakaları olmuş. Geçen yıl, ekibinden Alman asıllı 25 yaşında bir genç, yılan sokması sebebiyle hayatını kaybetmiş. Tomruk, aynı kişinin Afrika’da da sokulduğunu ama ölme sebebinin göl sularından aldığı amipten kaynaklandığını söylüyor.
         <br/>
         <br/>
         Yakında çıkaracağı “Anadolu Engereği” kitabında, yılan sokmalarından korunmanın yöntemlerini uzun uzadıya anlatacak; ama biz birkaç tüyo verelim: Asla paniğe kapılmamalı; panik nabzı artırır ve zehir vücuda daha çabuk yayılır. Oturun; sokulan yerin on santim altını ve üstünü sıkmadan sarın ve en yakın hastaneye gidin. Sokulan yeri kesmeyin; aksi takdirde zehir sadece kandan değil dokudan da yayılma imkânına kavuşur. Asla yılanın soktuğu yeri ağzınızla emmeye kalkışmayın. Ağzınızdaki bir iğne ucunun ellide biri küçüklüğünde bir yara bile zehri hemen beyne ulaştırabilir.
         <br/>
         <br/>
         Ekopark’ı pek çok dil bilen, zehirli yılanları kucaklayabilen profesyonel rehberler eşliğinde gezebiliyor, kafeteryasında çay da içebiliyorsunuz. Masraftan kaçınılmamış; parkın sosyal alanında küçük ahşap dükkânlar bile yapılmış. Buralar çini, hat ve oymacılık sanatlarıyla uğraşan öğrencilerin emrine verilecek; böylelikle ziyaret için gelen turistlerin Osmanlı Türk kültürüne aşina olmaları sağlanacak. “İlle de kuyumcu dükkânı açayım diyenlere ne kadar direnebileceğim bilmiyorum” diyor, Selami Tomruk. Söz dönüp dolaşıp parka yönelik finans baskısına geliyor. Tomruk’un yaklaşık 20 milyon dolara mal olan parkla ilgili şimdiki problemi, geçen yıl alınan toplam 770 bin dolarlık krediler nedeniyle bankaların amansız baskılarına maruz kalması. Selami Tomruk “32 yıldır Avusturya vatandaşıyım, burada yabancıların ne fikri ne parası var. İstedim ki bu proje sonuna kadar Türklerin olsun. Bu baskıya sonuna kadar dayanacağım. Son evimi de sattım. Anahtarı verdik mi burası Avusturya. Dünya burayı istiyor. Ama direnmekte kararlıyım.”
         <br/>
         <br/>
         Ekopark, Antalya’daki en önemli alternatif turizm merkezi. Yani artık kamusal bir yönü de var. Tomruk, mülkî amirlerin, “Biz sizin arkanızdayız.” beyanlarıyla yetinmeyip öncülük etmelerini bekliyor.
         <br/>
         <br/>
         Türkiye’nin sürüngen haritasını çıkartmak için, Avrupa’dan bir heyetle 1985’te çalışmalar başlatmış. Tomruk’un heyetinde şimdiye kadar hiç Türk yer almamış; ama gelecek yıldan itibaren Mersin Üniversitesi ve 9 Eylül’den birkaç öğrenci aralarına katılacak. Eğer lise yıllarında alkole yatırılmış bir yılansa bütün gördüğünüz, ya da yolda küçücük bir yılan önünüze çıktığında dahi paniğe kapılıyorsanız, yolunuzu buraya düşürmelisiniz.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1384 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22441), [web.archive.org (arşiv bağlantısı)](http://web.archive.org/web/20051227122745/http://www.aksiyon.com.tr:80/yazdir.php?id=22441)
