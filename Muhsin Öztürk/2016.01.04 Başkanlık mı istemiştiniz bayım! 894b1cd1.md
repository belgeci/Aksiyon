# Başkanlık mı istemiştiniz bayım!

*Muhsin Öztürk 2016.01.04*

<div class="pNewsDetailMainContent ctx_content" itemprop="articleBody">
 <p>
  “Bir muhalefet etme biçimi olarak başkanlığı savunmak” da olabilirdi başlık. Herkesin ‘başkanlık sistemini’ savunması istendiği bir yerde iyi ve gerçek başkanlığı savunmak, açık hedef olmadan muhalefet etmek demek bugünlerde.
 </p>
 <p>
  Hayrettin Karaman, Yeni Şafak’ta çıkan ve ‘Hoca fetvayı verdi’ diye yorumlanan yazısında şöyle diyordu: “İslâmî sistem de referans olarak değil ama mekanizma olarak başkanlık sistemine benzer; çünkü bu sistemde halk başkanı (halifeyi, emîri) seçer, ona bey’at eder, başkan da hükümeti ve yüksek bürokrasiyi seçip tayin eder, yargıya müdahale edemez, İslâmî usule göre yasamayı ve denetimi yapacak olan heyet de başkandan bağımsızdır.” Karaman’ın tarif ettiği başkan “şu kanunu çıkarın”, “şu bütçeyi yapın”, “şu kişileri tutuklayın”, “önümüzdeki günlerde bazı yargısal faaliyetlerimiz olacak” gibi laflar edemez. Peki, Hayrettin Karaman bu durumda Cumhurbaşkanı Erdoğan’a başkanlık desteği mi vermiş oluyor yoksa muhalefet şerhi mi koymuş oluyor? Yetkileri sınırlı bir başkan modeli önermek ve bunda ısrar etmek Erdoğan’ın arzulayabileceği bir şey değil.
 </p>
 <p>
  “Başkanlığa karşı çıkmak Erdoğan’a karşı olmak” diye görüldüğü için AK Partililer için ‘başkanlığı savunmak’ dışında pek bir seçenek kalmıyor. Lakin başkanlığı savunmak da bir tür muhalefet etme biçimine dönüşüyor giderek. Hürriyet yazarı Ahmet Hakan başkanlığı savunduğu bir yazısına gelen tepkilere karşılık verdiği cevapta bunu izah ediyor: “Diyelim ki Erdoğan, ‘başkanlık sistemi’ adı altında bir ‘tek adamlık sistemi’ kurmak istiyor. İyi o zaman, sen de çık ‘demokratik başkanlık sistemi’ diye bir seçenek ortaya koy. ‘Senin getirdiğin başkanlık sistemi diktatörlüğü, benim getirdiğim başkanlık sistemi ise demokrasiyi hedefliyor’ diye ortaya çık. Erdoğan’ın kozunu elinden al.”
 </p>
 <p>
  Hakan’a göre önemli olan sistemin adı değil, niteliği. Önerisini ilerletiyor: “Demokrasi olacaksa, kuvvetler ayrılığı olacaksa, hukukun üstünlüğü olacaksa... ‘Biz varız’ demeliyiz. Mesela ‘Getir kardeşim ABD’deki sistemi, biz razıyız’ diye meydan okumalıyız. Göreceksiniz, getiremeyecek. Çünkü ABD’deki sistemi getirdiği anda... Bugünlerini mumla aramak zorunda kalacak.”
 </p>
 <p>
  Türkiye’de Erdoğan’ın istediği ‘başkan’lığın demokratik bir başkanlık olmadığı düşünülüyor ve buna muhalefet ediliyor. Bu durumu haklı kılacak çok neden var.
 </p>
 <p>
  AK Parti 2011 seçimleri dâhil ilk on yılda başkanlığı hiç gündeme getirmedi. Öyle ki 2007’de AK Parti’nin anayasa hazırlama heyetine başkanlık eden Prof. Dr. Ergun Özbudun “Başkanlık fikrinden haberim olsaydı orada olmazdım.” dedi daha yakınlarda. 2011’den sonra kurulan Anayasa Uzlaşma Komisyonu’na AK Parti’nin gönderdiği anayasa taslağında başkanlık modeli ilk defa gündeme geldi. AK Parti’nin 1 Kasım 2015 seçim beyannamesinde arzulanan başkanlık modelinin o komisyona gönderilen çerçeve olduğu yazıyor.
 </p>
 <p>
  Peki, orada nasıl bir başkan vardı? Başkan kanun çıkarabiliyor (kararname), bütçeyi hazırlıyor, MGK’yı ve Bakanlar Kurulu’nu oluşturup yönetiyor, tüm üst düzey bürokrasiyi tek başına atayabiliyor, parlamento seçimini feshedebiliyor, yüksek yargının yarısını tek başına atayabiliyor… Seçimler dışında başkanın görevden alınabileceği bir mekanizma yok. Denge ve denetleme, kuvvetler ayrılığı unsurları yok, var gözükenler de çok zayıf.
 </p>
 <p>
  AK Parti’nin son seçim beyannamesinde geçerlidir dediği model örnekleri Afrika’da, Orta Asya’da ve Güney Amerika’da çokça görülen otoriter tolaliter ‘başkanlık’lara öykünüyor. İlk açıklandığında Ürdün Kraliyet yönetim sistemine benzetenler bile oldu. Bu durumda Amerikan tipi başkanlığı ya da Fransa tipi yarı başkanlığı savunmak ve o başkanlık özelliklerinin sağlanmasını istemek bu yüzden Erdoğan’ın başkanlığına reddiye mahiyeti taşıyor. Ya da taşıyabiliyor. “Bir muhalefet biçimi olarak başkanlığı savunmak” da burada başlıyor.
 </p>
 <p>
  Hayrettin Karaman’ın yazısında geniş referans verdiği Etyen Mahçupyan tek bir partinin Meclis üstünlüğüne sahip olduğu yerde ‘iyi’ bir başkanlık sisteminin ‘iyi’ bir parlamenter sisteme göre daha yararlı olacağını vurguluyor. Çünkü yürütme kuvveti, yasamaya bugün olduğu gibi hükmedemeyecektir. Yani başkanlık iyidir! Ona göre “amaç bir tahakküm sistemi kurmak”sa başkanlık AKP’ye ve Erdoğan’a yaramaz. ‘Gerçek başkanlık modeli’ni baz alarak iktidara çok heveslenmeyin mesajı veriyor.
 </p>
 <p>
  Akşam’da çıkan yazısından izleyelim: “Birinin ‘başkan’ olabilmesinin meşruiyeti söz konusu yasama/yürütme ayrışmasının var olup olmamasına dayanıyor. Türkiye’de ise halen böyle bir ayrışma yok. AKP hem Meclis’te çoğunluğa sahip, hem hükümet kurmuş, hem de yetkili ve sorumsuz cumhurbaşkanlığı koltuğunu kazanmış durumda. Burada açık bir tek parti hegemonyası var ve denetleme işlevinin maddi zemini pratikte fazlasıyla zayıf. Ortada böyle bir tablo varken çıkıp da ‘başkanlık sistemine zaten geçtik’ denirse, bunun anlamı başkanlık sistemi olarak ‘şu anki reel durumla’ sınırlı bir tahayyüle sahip olunmasıdır. Bu ise, başkanlık sistemiyle ilgili olarak epeyce bilgisizlik ima etmenin ötesinde, zihniyet olarak denetimsiz bir tek adam yönetiminin arzulandığı algısını yaratır.” Mahçupyan, başkanlık diye algılanan şeyin hâlihazırdaki fiilî durumun kastedilmesi hâlinde bunun dünya literatüründeki karşılığının ancak mizahi bir ‘başkanlık’ sistemi olduğunu hatırlatıyor.
 </p>
 <p>
  <strong>
   Amerikan tipi başkanlık!
  </strong>
 </p>
 <p>
  Amerikan modeli ya da ‘evrensel’ bir başkanlıktan yanayım demek Erdoğan’ın öngördüğü tarzda başkanlığa karşıyım da demek artık. “Başkanlık istiyoruz” diyenlerin sayısındaki artış, Türk tipi başkanlığa karşı geliştirilmiş bir savunma mekanizması ise oldukça stratejik bir tutum. Benzeri temayülleri medya ve iş dünyasında da gözlemlemek mümkün. ‘AK Parti içinden ‘başkanlık istiyoruz’ sesleri yükselse bile bu Erdoğan’ın hayrına bir şey olmayabilir.
 </p>
 <p>
  “Ben Amerikan tipi başkanlık istiyorum”  demek henüz parlamenter sistemden yana olduğunu açıklamak kadar tehlikeli değil. Eski AK Parti milletvekili ve gazeteci Mehmet Ocaktan daha az tehlikeli yoldan ilerleyenlerden yani Amerikan tipi başkanlık isteyenlerden. “Önümüzde iki yol var; ya parlamenter sistemin tepesinde bir vesayet kurumu gibi duran cumhurbaşkanlığının yetkilerini azaltarak parlamenter sistemi güçlendireceğiz, ya da denge-fren mekanizmasının ve de kuvvetler ayrılığının yer aldığı modern bir başkanlık sistemini inşa edeceğiz. (…)Bunun dışındaki yeni arayışlar sadece Türkiye’yi yorar ve enerjisini boşa harcamaktan başka bir işe de yaramaz.”
 </p>
 <p>
  Esas olan kuvvetler ayrılığının sağlanması. Parlamenter sistem bunu sağlayamadığına göre, yasama, yürütme ve yargının tek elde toplanmadığı başkanlık sistemi doğru bir seçenek olacaktır. AK Parti eski MKYK üyesi Osman Can birey hak ve özgürlüklerinin ancak böyle korunabileceğini yazdı geçen mayıs ayında. Kuvvetler ayrılığının altını kalın çizgilerle çizerken Türk tipi başkanlığa olan muhalefetini dile getirmişti belki de.
 </p>
 <p>
  Başbakan Ahmet Davutoğlu yeni anayasa için parti ziyaretlerine başlamadan önce ‘başkanlığı’ istediklerini söyledi. Sırbistan ziyareti dönüşünde ise adı ne olursa olsun kuvvetler ayrılığının mutlaklığının altını çizdi. Davutoğlu’nun özenle vurguladığı kuvvetler ayrılığı AK Parti’nin seçim beyannamesinde referans verdiği başkanlık modeline reddiye niteliğinde. Ayrıca Davutoğlu’nun 7 Haziran öncesinden bu yana Erdoğan tipi başkanlığı savunmakta pek hevesli gözükmediği de ortada. Evrensel ölçeklerdeki başkanlığı istemesi ve ısrar etmesi hâlinde Saray çevresinden nasıl bir tepki alacağı zaman içinde görülecek.
 </p>
 <p>
  Yakın bir gelecekte Cumhurbaşkanı Erdoğan, mevcudiyetinin devamı yolunda ‘başkanlığı’ en tehlikeli sistem ve akım olarak nitelendirirse hiç şaşmamalı!
 </p>
</div>


Kaynak: [www.aksiyon.com.tr](http://www.aksiyon.com.tr:80/siyaset/baskanlik-mi-istemistiniz-bayim_553456), [web.archive.org (arşiv bağlantısı)](http://web.archive.org/web/20160303232631/http://www.aksiyon.com.tr:80/siyaset/baskanlik-mi-istemistiniz-bayim_553456)
