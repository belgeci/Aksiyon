# İktidar içi garip bir tasfiye hikâyesi!

*Muhsin Öztürk 2015.12.21*

<div class="pNewsDetailMainContent ctx_content" itemprop="articleBody">
 <p>
  AK Parti’nin kendini tasfiye ettiğinin en somut göstergelerinden biri, İslamcı siyasetin önde gelen gazetecilerinin bir süredir Erdoğan iktidarının hedefinde olmaları. dünün “ağır abileri” bugün “7’li Çete” suçlamasıyla karşı karşıya. Peki neden?
 </p>
 <p>
  Hakan Albayrak kendi kurduğu Diriliş Postası’ndan her zaman desteğini açıkladığı iktidarın baskısıyla gönderildi. Ansızın olmadı bu. AK Parti’ye, özellikle Erdoğan’a yönelik eleştirilerinin dozu yükselmişti zaten. ‘Evin yaramaz çocuğu’ muamelesi yapılabilirdi ama yapılmadı. ‘Olmuyor Reis’ yazıları yazdı, hedefe konuldu, iktidar baskısına maruz kaldı ve en sonunda kendini kapının önünde buldu.
 </p>
 <p>
  Diriliş Postası’ndan arkadaşı Nevzat Çiçek, ‘Çakallara boğduruldu’ dedi Hakan Albayrak için. Çakallar diye işaret edilenler de Erdoğan çevresinde en hatırlı olan kişiler. Muhalif medyaya uygulanan reklam ambargosu ve iktidar baskısı ‘yandaş’ Diriliş Postası’na da uygulanmıştı. Aslında övgüleri ile eleştirileri yan yana konulduğunda eleştirileri dikkate alınacak bir yekûn tutmuyordu.
 </p>
 <p>
  Hakan Albayrak eski İslamcı kuşağın kırklı yaşlarını doldurmakta olan en gençlerinden sayılır. Camia içinde bir ismi, bir sözü var. Şimdi ismi de sözü de kapının önünde. Konu Albayrak’la sınırlı değil. Daha bir yıl öncesine kadar AK Partili yılların ve İslamcı kesimin bazı ağır abileri ya işsiz ya sadece internette yazabiliyor ya da bulunduğu yerden kovulması için ağır tehditler savruluyor. Tasfiye edilirken bile ‘AK Parti’ye olan muhabbetlerini açıklayan isimlerden söz ediyoruz.
 </p>
 <p>
  NTV’de beraber program yaptığı partneri ve sunucunun şaşkın bakışları arasında, Gülen Cemaati’ne yakın bir şirkete kayyım atanması için ‘inlerine girildi, çok da iyi oldu’ diyor Mustafa Karaalioğlu. İktidarın derinliklerinden kendisine ‘hain’ dendiği bir esnada böyle bir kurtuluş yolu çizmiş olmalı kendine. Albayrak’ı kurtaramayan ‘paralel’ söylem belki onu kurtarabilir! ‘Stockholm sendromuna yakalanmış bazı gazetecilerin seyir defteri’ de denilebilir buna. Kendilerini açıkça tehdit eden güce karşı ‘büyüksün abi’ demenin psikolojide ve tarihte bir karşılığı var.
 </p>
 <p>
  İslamcı kesimin öteden beri ‘deve dişi’ gazeteci abileriydi onlar. İktidarla ya da Erdoğan’la bir sorunları da yok gibiydi. Gezi’ye ‘darbe’, Cemaat’e ‘paralel’, Kabataş’a ‘gerçek’ demişlerdi. Yönettikleri gazetelerde iktidarın işine yarayacak türden haberler servis edilmekteydi. Yetmemiş miydi? ansızın Kasım 2014’te Star Medya CEO’su Mustafa Karaalioğlu, Star Genel Yayın Yönetmeni Yusuf Ziya Cömert, Akam Gazetesi Yayın Yönetmeni Mehmet Ocaktan kovuldular. Buna tepki olarak Star’dan Hakan Albayrak, İbrahim Kiras ve Elif Çakır da istifa etti.
 </p>
 <p>
  Gazeteciliklerini AK Parti ve Recep Tayyip Erdoğan için feda ettikleri esnada feda edildiler. Şimdi daha ileri safhada Ankara tarafından ‘çete’ olarak damgalanıyor ve işlerini kaybetmeye devam ediyorlar. Gezicilere ve cemaate hangi sıfatlar yakıştırıldıysa aynısı onlara yöneltiliyor. Tasfiyeye gerekçe olarak Abdullah Gül’e, Ahmet Davutoğlu’na, Bülent Arınç’a yakın olma ihtimallerinden söz ediliyor.
 </p>
 <p>
  Kasım 2014’teki kovulmalarının esrarı sürüyor. Olaylar dizgisi şöyle olmuştu. Mustafa Karaalioğlu ekonomi yazarı Cemil Ertem’i Star’dan göndermişti. Ertem Cumhurbaşkanı Başdanışmanı olmuş, Mustafa Karaalioğlu ve arkadaşları kovulmuşlardı. Ertem Akşam’a, Cumhurbaşkanı Başdanışmanı Yiğit Bulut da ayrıldığı Star’a köşe yazarı olarak geri dönmüştü. Bütün bunlar çok kısa zaman içinde olmuştu. Atılanların suskunluğu ve bu kadar güçlü ismi ancak en güçlü tasfiye edebilir algısı, olayın basit bir şirket içi tasarruf olmadığının göstergesiydi.
 </p>
 <p>
  7’li çete ifadesinin literatüre girmesi 7 Haziran seçimlerinde AK Parti’nin tek başına iktidarı kaybetmesiyle başlıyor. Star’dan atılmalarından 9 ay sonra “Erdoğan sayesinde milyonlar kazanan fakat Erdoğan’ı sırtından bıçaklayan isimler” diye açıkça haklarında yazılmaya başlanıyor. Görünürdeki sebep 7 Haziran sonuçlarında Erdoğan’ı da kusurlu görmeleri. Cem Küçük’ten izleyelim:
 </p>
 <p>
  “Bakkal bile idare edemeyecek yeteneksizlikte olan bu adamlar senelerce milyonlarca dolarlık medya organlarını yönettiler ve batırdılar. Sonra yeteneksizliklerinden ötürü tasfiye olunca da çok daha eskiden tasfiye olmuş bir haine yazılar yazdırtarak Erdoğan’a ve ailesine saldırıya geçtiler. Görüntüde yalakalığa devam ediyorlardı. 8 Haziran’dan itibaren de doğrudan kendileri Erdoğan’ı arkadan hançerlemeye başladılar.”
 </p>
 <p>
  1 Kasım’da tek parti iktidarı sağlanınca tehdit volümü yükseliyor: “Erdoğan’a ihanet ettiler. Recep Tayyip Erdoğan’ın 7 Haziran sonrası en zor günlerinde Erdoğan’ı sattılar Karaalioğlu ve saz arkadaşları.”
 </p>
 <p>
  Küçük’e göre Karaalioğlu ve arkadaşları, kovulmaları nedeniyle Ethem ve Murat Sancak’a, sonra da Serhat ve Berat Albayrak’a ve tüm bu sürece onay verdiği için Recep Tayyip Erdoğan’a kin beslemektedirler. Peki, kimdir bu 7’li çete. Cem Küçük’ün andığı isimler şöyle: Mustafa Karaalioğlu, Mehmet Ocaktan, Yusuf Ziya Cömert, Akif Beki, Abdülkadir Selvi, İbrahim Kiras, Hakan Albayrak. Ahmet Hakan, Fehmi Koru ve Levent Gültekin de bu listenin gediklileri.
 </p>
 <p>
  Mart 2015’te İbrahim Kiras, Erdoğan’ı danışmanları üzerinden ‘yolculuğunuzu yol arkadaşlarınız belirler’ diye eleştirdiğinde, iktidarın çelik çekirdeğini yansıtan bir site bu isimleri açıktan hedefe koyup “Demek ki kaderde içimizdeki safranın da atılması varmış!” diye yazdı. Yazı ile Cem Küçük’ün sonradan yazacağı yazılar arasında büyük tonlama benzerliği var. Hakan Albayrak’ın “Erdoğan’ın yakınları gazetede yazamadıklarını yazmak için tetikçi siteler kurdu.” dediği sitelerden biri olsa gerekti bu. Yani 7 Haziran’dan sonra seçim sonuçlarında Erdoğan’ı kusurlu bulan analizler bahaneydi; çok önceden ‘safra’ olarak nitelendirilmiş ve atılmışlardır zaten.
 </p>
 <p>
  <strong>
   Hayat devam ediyor!
  </strong>
 </p>
 <p>
  Mehmet Ocaktan şu sıralar karar.com’da yazıyor. 7 Haziran’dan sonra eleştiri giderek artıyor. Bir yazısında ‘eleştirilerimi sansürledim’ diye de itiraf etti. Davutoğlu’nu AK Parti’nin yeni lideri olarak takdim ederken Erdoğan’ı parlamenter sistemin cumhurbaşkanı olarak kendi sınırları içinde görmek arzusunda. Bir dönem AK Parti Bursa milletvekilliği yaptı. Onun öncesinde de Yeni Şafak’ın yöneticilerinden biriydi. Kovulmadan önce Akşam Gazetesi’nin Genel Yayın Yönetmeni iken AK Parti’ye ve Erdoğan’a karşı bir duruşu olmadığı gibi Erdoğan’ın ve AK Parti’nin söylemlerini çoğaltan bir propagandist gibiydi.
 </p>
 <p>
  İbrahim Kiras, şu sıralar Yeni Şafak grubunda yeniden yayın hayatına başlayan Gerçek Hayat Dergisi’nin eski yöneticilerinden. Star’ın iktidar kontrolüne geçmesiyle birlikte orada yazar ve yönetici olarak başladı. AK Parti karşı değilken cemaate mesafeli, AK Parti darbe derken de Gezi’ye yakındı. Faiz lobisi gibi kavramları eleştirdi. Ama bir AK Parti entelektüeli dense yanlış olmazdı. Kiras, Star’dan sonra yine iktidara yakın yayınlar yapan Demirören Grubu’nun Vatan Gazetesi’nde yazmaya başladı. Cem Küçük’ün açıktan ‘atın onu’ demesiyle oradan da atıldı. Hâlihazırda bir yerde yazmıyor.
 </p>
 <p>
  Mustafa Karaalioğlu AK Parti ve Erdoğan’a yakın gazeteci dendiğinde akla ilk gelen isimdi. AK Parti iktidarının medya ilişkilerini yöneten isim olarak algılanacak kadar ağırlığı vardı. Star Medya Grubu’ndan gönderildikten bir süre sonra NTV’de siyasi yorumcu olarak görev aldı. AK Parti’yi desteklemesine rağmen oradaki yeri de sallantıda. Gönderilmesi için açıktan patron tehdit ediliyor.
 </p>
 <p>
  Yusuf Ziya Cömert en eskilerden. Yeni Şafak’a geçti ve yazmaya devam ediyor. Dolambaçlı bir anlatımla AK Parti içi iktidar ve siyaset paylaşımında bir yerde uzlaşılması gerektiğini vurguluyor. En son faşist toplumların oluşumunu ele alan Miligram Deneyi’ni konu ederek genel bir eleştiri getirirken AK Parti çevresine özel bir vurgu yapması dikkat çekti. Cömert de diğer arkadaşları gibi o 7’li çete’den biri olarak anılıyor ve buna ne AK Parti çevresinden ne Erdoğan’dan itiraz geliyor. Erdoğan, AK Parti’ye büsbütün hükmetmeye başladığında bu isimlerin etkin merkez medyadaki görünürlüklerinin yok olması muhtemel.
 </p>
 <p>
  Mehmet Ocaktan “Paralı devşirmelere kim AK Parti’ye zaptiyelik görevi verdi?” diye yazdı 7 Haziran sonrasında. Bu eleştirilerini 1 Kasım sonrasında da sürdürdü.
 </p>
 <p>
  Hakan Albayrak, “AK Parti’yi temsil ediyor gözükenler pornografik diyebileceğimiz yayınlar yapıyorlar.” dedikten bir süre sonra gönderildi. Gönderildikten sonra da  eleştirilerine devam ediyor. “100 bin satan gazeteler aslında 4 bin, 8 bin satıyor. Aslında (AK Parti döneminde) ufkumuz o kadar da genişlemedi. Bir duruşumuzun olduğu da söylenemez.” diyor Albayrak.
 </p>
 <p>
  ‘Ağır abiler’in destekledikleri  iktidar nezdinde, ‘ağır suçlu’ ilan edilmeleri tuhaf değil mi?
 </p>
</div>


Kaynak: [www.aksiyon.com.tr](http://www.aksiyon.com.tr:80/medya/iktidar-ici-garip-bir-tasfiye-hikayesi_553326), [web.archive.org (arşiv bağlantısı)](http://web.archive.org/web/20160304144136/http://www.aksiyon.com.tr:80/medya/iktidar-ici-garip-bir-tasfiye-hikayesi_553326)
