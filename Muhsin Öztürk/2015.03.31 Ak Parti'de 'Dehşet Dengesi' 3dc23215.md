# Ak Parti'de 'Dehşet Dengesi'

*Muhsin Öztürk 2015.03.31*

<div class="pNewsDetailMainContent" itemprop="articleBody">
 <p>
  Merkez Bankası, Çözüm Süreci ve Türk Tipi Başkanlık tartışmaları hükümet ile Erdoğan’ı karşı karşıya getirdi. Karşılıklı yok olma korkusundan doğan dengeden söz ediyoruz. medya da bu durumu makyajla kapatamıyor.
 </p>
 <p>
  Kamuoyu inşa etmek ile iktidar olmak arasında güçlü bir bağ var. Zaten yandaş medya da bunun için var. Sadece iktidarın sesi duyulmalı! Ortak manşetlerle çıkan gazete ve 15 TV kanalında iktidar propagandası yapan yazarları, akademisyenleri izliyoruz. İktidar çarklarının işleyişini ve orada yaşanan gerilimleri de...
 </p>
 <p>
  Mustafa Karaalioğlu, Yusuf Ziya Cömert ve Mehmet Ocaktan’ın Star Medya Grubu ve Akşam’dan aniden kovulması ‘kol kırılır yen içinde kalır’ cinsinden oldu. Pek çok senaryo var. Kovulmayı tetikleyen şey, Star’ın ekonomi yazarı Cemil Ertem’in Karaalioğlu tarafından gönderilmesiydi. Sonrasında Ertem, Cumhurbaşkanlığı Başdanışmanı olurken, diğer Cumhurbaşkanı Başdanışmanı Yiğit Bulut, Karaalioğlu’nun gitmesine paralel Star’a geri döndü. Bu durum AK Parti’nin en baştan beri en büyük destekçisi muhafazakâr kökenli gazete yöneticilerinin bizatihi Saray tarafından gönderilmiş olabileceği fikrine kuvvet verdi. Belki de tümüyle öyle.
 </p>
 <p>
  Yeni dönem, sadece Erdoğan’la kısa bir süre önce buluşmuş ve onunla var olmuş isimlerle götürülecek, eskiler hesapta yok. Bülent Arınç-Melih Gökçek tartışmasının özünü Arınç’ın Erdoğan’a ilişkin eleştirileri oluşturdu. Arınç, son açıklamasında Gökçek için ‘hesabını verecek’ derken, “Farklı cumhurbaşkanlığı yapacağım diyen kişi Saray’da oturuyor” cümlesi ile esas tartışmanın özünü muhafaza ettiğini gösterdi. Abdullah Gül’den sonra Türk tipi başkanlığı istemediğini de kayıtlara düşürmüş oldu. “Recep Tayyip Erdoğan’ın başkanlığını istemiyoruz” sesleri en çok parti içinden yükseliyor artık.
 </p>
 <p>
  Karaalioğlu ve ekibinin Star’dan gönderilmesine tepki olarak gazeteden ayrılan İbrahim Kiras, son kriz çerçevesinde Erdoğan çevresindeki ‘kraldan fazla kralcı’lara dikkat çekiyor: “Bir tarafta Hakan Albayrak, Abdülkadir Selvi gibi AK Parti iktidarına başından beri fikri aidiyetlerinin gereği doğal olarak- karşılıksız destek vermiş yazarların samimi uyarıları var. Öbür tarafta ise daha yeni tanıştıkları Tayyip Erdoğan’ı güya korumak adına yangına benzinle koşan kişiler. Bu ikinci grubun çoğunlukla mahallenin yeni sakinlerinden oluşması da ayrıca ilginç… Yola kiminle çıktığını söyle, nereye varacağını söyleyeyim.”
 </p>
 <p>
  Bu uyarı direkt Erdoğan’a. Erdoğan’ın yeni sayılmayacak pozisyonu, iktidar içi derin bir krize geldi dayandı. Erdoğan’ın yeni yolu ile ilgili uyarı bu sefer hâlihazırda Star yazarı olan Sibel Eraslan’dan geliyor. “Siyasette dava arkadaşlığı olgusu bitmiştir.” cümlesiyle paylaştığı yazısını Hz. Ali’nin ‘Bana arkadaşını söyle senin kim olduğunu söyleyeyim’ sözüne atıfla bitiriyor: “Gönlü, vicdanı, emeği ciddiye alacak mı mesela yeni siyaset, emin değilim. Ben bir miadın dolduğunu düşünüyorum. Siyasete misyon ve değerler anlamı yükleyerek onu dava kılan bizim orta kuşağın miadı doldu. İnsan Suresi 9. ayetteki ebrarın sözlerinden mülhem: (... sizden ne bir karşılık bekliyoruz, ne de bir teşekkür…) diyerek yeni zamanı, yeni sahiplerine bırakmak...”
 </p>
 <p>
  Yeni Şafak yazarı Akif Emre, bir tür ulusalcılığa tekabül ettiğini gözlemlediği Neo Osmanlıcılığın Osmanlı değerleriyle de ‘yerlilik’le de bir ilişkisinin olmadığını yazıyor. “AK Parti’nin büyüsü bozuluyor” sözü de Abdülkadir Selvi’ye ait. Hakan Albayrak, hayranlığını her zaman belli ettiği ‘Reis’e açıktan seslendi: “Yapma, geri çekil.” Yeni yol arkadaşlarından biri olarak Mazhar Bağlı, bu çağrıya tepki olarak Diriliş Postası’ndan ayrıldı. Henüz iktidar bloğunda çoğunluk olmasa da her geçen gün bu seslerin artacağı aşikâr.
 </p>
 <p>
  Bu durum AK Parti içindeki ayrışmanın basit bir erk paylaşımı, kadro sıkıntısı olmadığını, Erdoğan ile ‘diğerleri’ arasındaki derin kırılmayı işaret ettiğini gösteriyor. Eksik de olsa İç Güvenlik Yasası’nın AK Parti grubu eliyle yasalaştığını hatırlarsak her yönüyle tüketilmiş demokratik siyaset üzerinde bir kavganın olduğunu bilmeliyiz.
 </p>
 <p>
  Aslında bu “Erdoğan ve diğerleri” ayrışması çok önceden, somut olarak da 2-3 yıldır var. Erdoğan her eleştiriyi ve krizi kendisine yönelik ‘darbe’ ve ‘yok etme’ olarak sunarken yukarıdaki isimler bile (istisnaları olmakla birlikte) büyük ölçüde değirmene su taşıdılar. Yani bugün eleştirdikleri, ‘yapma reis’ dedikleri Erdoğan’ı besleyen, destekleyen, desteklerken de gazeteciliklerini bırakanlar, hukuksuzluk karşısında suskunluk sarmalına girenler de onlar. Moda tabirle bir ‘özeleştiri’ onlardan da beklemeliyiz artık. Zira Erdoğan ve çevresi, Gezi’de, 17 Aralık’ta hangi argümanı üretti ve muhalefeti onunla savuşturduysa şimdi de yakın mesai arkadaşlarından gelen eleştirileri de aynı söylemle savuşturmaya çalışıyor: İhanet şebekesi, milli iradeye darbe, “Erdoğan’ı yedirtmeyiz”... Bugün şikâyet ettikleri Recep Tayyip Erdoğan portresinin inşasında bugün ondan şikâyet edenlerin hatırı sayılır katkıları oldu. İki yıldır Hizmet Hareketi çevresinin yazdıklarını onlardan duymak artık pek şaşırtıcı değil.
 </p>
 <p>
  <strong>
   Eskiler tozlu raflara kaldırılıyor
  </strong>
 </p>
 <p>
  En baştan beri ‘Erdoğan’ı yedirtmeyiz’ söylemi AK Parti’nin ve siyasetinin buharlaşması için devredeydi, şimdi bütünüyle manzara bu. AK Parti siyaseten ‘tek parti’ hüviyetine büründüğünden bu yana bu yapıyı korumak ve devamını sağlamak için türlü düzenekler icat ediliyor. Bir tür ‘milli şeflik’ olan başkanlık sistemi onlardan biri. Bu yeni düzenin devamı için Erdoğan’ın tek adam olması, diğerlerinin de hiç olmaması gerekiyor. Yani ‘yeni yol arkadaşları’ eliyle AK Parti ve onu var edenler sırasıyla tarihin tozlu raflarına kaldırılıyor. Davutoğlu da Arınç da Gül de...
 </p>
 <p>
  Hizmet Hareketi ile ilgili retorik de aşağı yukarı buydu. 2015 seçimlerini AK Parti’nin yüksek oyla kazanması (ki ihtimal yok artık) başkanlık demek, o yüksek oy için çalışacak Davutoğlu’nun da siyasi ömrünü tamamlaması demek. Davutoğlu’nun siyasete veda etmesi için canla başla çalışması gerekiyor! Erdoğan’ın 400 milletvekili hedefi ile o milletvekili listelerinin Saray’dan belirleneceği kanaati Ak Parti açısından bir ilerlemeye değil, gerilemeye tekabül ediyor.
 </p>
 <p>
  Gelecek Erdoğan’a kalacaksa, bu aslında geleceğin ‘milli irade’ gücünü kullanan Yiğit Bulut’lara kalması demek. 2008’de AK Parti’nin kapatılması için çalışanlar, AK Parti’nin geleceğine hükmetmek istiyor bir yerde. Aslında çoktandır da hükmediyor. Hükümet de, İslamcı muhafazakâr yazarlar da bunun ağır faturasıyla boğuşuyor şimdi. Erdoğan ve ‘yeni yol arkadaşları’nın kurgu darbe hikâyeleri ve devasa düşman dediklerinin öyle olmadıkları ortaya çıktıkça,  AK Parti’yi bir arada tutmak için üretilen söylem şimdi bizzat hükümete yönelmiş durumda.
 </p>
 <p>
  Medyaya bakılırsa hükümet Erdoğan’ın söylediklerine itaat etmemek suretiyle onun kuyusunu kazmakla meşgul. AK Parti’nin 2-3 yıl önce tarihe gömülen o eski kimliğinin herkesçe, en çok da partiye yakın isimlerce görülmesi, daha doğrusu acı acı hissedilmesi, o büyük faturanın ve çığın en çok AK Partililerin üzerine doğru devrile devrile geliyor olmasının getirdiği panik var şimdi. Erdoğan’ın istediklerinin olması için o eski AK Partililerin yok olması gerekiyor, AK Parti’nin güçlü bir şekilde devam edebilmesi için de Erdoğan’ın sınırsız arzularının frenlenmesi... Ahmet Davutoğlu hükümeti ile Erdoğan’ın karşı karşıya gelmesi, kişiliklerden ziyade siyasetlerinin aynı anda aynı çatıda var olma iddiasından kaynaklanıyor. Ki aslında birinin olması halinde diğeri olamayacağı için bu pek de mümkün görünmüyor.
 </p>
 <p>
  Öte taraftan kardeşlik hukuku ile tarihte ‘kardeş’ isminin geçtiği yok etme eylemleri bir hayli örtüşüyor, en azından zihinlerde. Kim için ‘kardeşlik hukuku’ işletilse bir süre sonra saf dışı kalıyor. Ve bütün kardeşler bunun farkında. Ak Parti’nin kurucu liderleri Erdoğan, Gül ve Arınç ile hâlihazırdaki lideri Davutoğlu arasında bir tür ‘dehşet dengesi’ sürüyor. Kardeş katli geleneği yeniden üretiliyor.
 </p>
 <p>
  Erdoğan açıkça Ak Parti’nin bütün mirasının kendisine ait olduğunu düşünüyor, hissettiriyor, anlatıyor, artık ‘devşirme’ olarak adlandırılan kalemleri tarafından 180 defa tekrarlatıyor. Ancak bu doğru olmadığı gibi, diğer aktörlerin siyasi heyecanları dipdiri ayakta ve hepsinin heyecanı Ak Parti’yle ilgili. Birkaç yıldır yaşadığımız ve birkaç yıl daha yaşayacağımız şey bu zor dengenin, bu minvalde devam etmeyeceğinin iyice anlaşılması.
 </p>
 <p>
  Herkesin kafasında Ak Parti’yle ilgili farklı bir final tarihi var. İşi 10 yıla kadar uzatanlar olsa da artık daha mütevazı rakamlar telaffuz ediliyor. Sözü edilen kurucu liderler ve Davutoğlu’nun birbirleriyle ilişkileri, siyasetleri, müktesabatları, kadroları birlik bütünlük içinde olmayı değil, bütünüyle ayrılmayı, zıt yönlere savrulmayı işaret ediyor. AK Parti, her hareketinde bir teli kopan gergin halat gibi.
 </p>
 <p>
  Gül’ün, Erdoğan tarafından yapılan ve belki milletvekilliği ile ilgili sınırlı AK Parti’ye davetini geri çevirmesiyle bunun siyasi iktidar üzerinde tahminden öte etkisi olduğu anlaşılıyor. Erdoğan’ın 20 gün önce verilen Dolmabahçe fotoğrafını iktidar medyasının manşete çektiği sözleriyle eleştirmesi değişen dengelerin ürünü olsa gerek.
 </p>
 <p>
  Durumun Ak Parti’nin oylarının erimesiyle ilgili olduğu açık. Öteden beri dillendirilen Erdoğan’ın milliyetçi oylar ve MHP seçmeni üzerine oynaması ile çözüm sürecine fren koyması aynı stratejinin ürünü. Şaşırtıcı da değil.  Önlenemez olan ise yeni bir açılım yapmamış olmasına rağmen Ak Parti’deki durum nedeniyle MHP’deki oyların gözle görülür bir şekilde artması. Ve HDP’nin barajı geçeceğine dair yaygın görüş.
 </p>
 <p>
  Ve bu hareketlenmenin Ak Parti’nin sarsılmaz denilen iktidarını sarsıcı etkileri olacak. Zira tek başına iktidara gelememe ihtimali var ve bu durum oy oranı yüzde 40’lar civarında olsa bile partinin hızla erimesine yol açacak bir sonuç doğurabilir. Hukuksuzluklar üzerine inşa edilmiş iktidar için iktidarın devamlılığı hayati derecede önemli.
 </p>
 <p>
  Özgürlüklerin, çözümün, barışın, reformların, demokrasinin değil, iktidarın devamlılığı önemli artık! Ancak yeni Erdoğan siyasetinin yüksek maliyeti AK Parti’yi büsbütün çevrelemiş durumda. Ertuğrul Günay’a göre Erdoğan, daha önce çok iyi ilişkiler içinde olduğu Hizmet Hareketi’ne yaptığını şimdi kendi arkadaşlarına da yapıyor: “Militer, askerî çevrelere bir gül dalı uzatmak için milliyetçi bir söyleme dönüp bugüne kadar kendi direktifleriyle çözüm sürecini yürüten arkadaşlarını ortada bırakıyor.”
 </p>
 <p>
  <strong>
   Vekil listelerini kim yapacak?
  </strong>
 </p>
 <p>
  Ak Parti’de şimdi en büyük sorun milletvekilleri listesinin kimin tarafından hazırlanacağı ile ilgili. Bu, Parti’nin geleceğinde kimin söz sahibi olacağını tayin edecek. Saray’ın bu konuda tek söz sahibi olmak isteği ve talebini sonuna kadar taşıdığı açık. Merkez Bankası ve Çözüm Süreci ile ilgili polemiklerde Saray’dan gelen söyleme karşılık veren Davutoğlu hükümetinin, milletvekilleri listesi konusunda Saray’ın isteklerini tümüyle karşılaması beklenmemeli.
 </p>
 <p>
  Listenin son halinin şekilleneceği 7 Nisan’a doğru krizin şiddetleneceği görülüyor. Ancak o gün her şey bitmeyecek elbette. Krizin asıl tarihi olarak 8 Haziran konuşuluyor. İster Abdullah Gül tarafından isterse başka birilerinden gelsin büyük yeni bir oluşumun olacağı, seçimlerden hangi tablo çıkarsa çıksın yeni muhalefet dalgası ve iktidar içinde yaşanan çatışma nedeniyle siyasi tarihin en erken seçimlerinden birinin görülebileceği varsayımı yapılıyor.
 </p>
 <p>
  2015, seçimlerden birinci çıkması kesin olan AK Parti için büyük krizin yılı olacak. Buradan nasıl bir tablo çıkacağı şimdiden siyasi kulislerin ana konusuna dönüşmüş durumda. Erdoğan’la Hizmet Hareketi arasında yaşananlarla Erdoğan’la AK Parti arasında yaşananların da kaynağı aynı: Erdoğan’ın sınırsız ve denetimsiz tahakküm arzusu...
 </p>
 <p>
  “AK Parti herşeyini Erdoğan’a borçlu ve ondan gelecek her şey makbul görülmeli” diyen Erdoğan’ın yeni tanıştığı yol arkadaşlarına karşılık eski yol arkadaşları “Bu yol yol değil” diyor yüksek sesle. Sadece parti dışında değil, parti içinde de ‘korku imparatorluğu’ kurarak varlığını sürdürmek, modern demokrasiler çağında ne kadar mümkünse, o kadar mümkün gözüküyor. Parti belirsiz (belki de çok belli) bir akıbete doğru sürükleniyor.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/ak-partide-dehset-dengesi_550329), [web.archive.org (arşiv bağlantısı)](http://web.archive.org/web/20150706192904/http://www.aksiyon.com.tr/ust-manset/ak-partide-dehset-dengesi_550329)
