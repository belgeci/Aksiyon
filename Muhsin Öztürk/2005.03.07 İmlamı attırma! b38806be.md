# İmlamı attırma!

*Muhsin Öztürk 2005.03.07*

<div bgcolor="#FFFEF6">
 <font>
  <img border="0" height="1" src="/web/20051104082406im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20051104082406im_/http://www.aksiyon.com.tr/resim/535/40.jpg" vspace="5"/>
  </p>
 </font>
 <font class="content">
  Bir kısmı üç-beş ayrı kılavuzun arasında sörf yapıyor, bir kısmı da tek bir imla kılavuzunun bulunmayışını ya da kılavuzların hiçbirinden tatmin olmayışını sebep göstererek “Kendi özel imlasını” üretiyor. İmlayı henüz sökmüş genç yazarların, bariz imla yanlışlıklarında bile “Benim özel imlam, dokundurtmam.” diyerek diretmesi gelinen boyutu gösteriyor.
  <br>
   “Kemal” mi, “Qemal” mi, yoksa “Khemal” mi olacak? Falih Rıfkı Atay’ın Çankaya’sından takip edelim: “Biz Türkçe kelimelerde ‘k’nın, ince seslilerle ‘ke’, kalın seslilerle ‘ka’ okunduğunu düşünerek, ‘q’yü (kü’yü) alfabeye almamıştık.
  </br>
 </font>
 <p>
  <font class="content">
   Ben yeni yazı tasarısını getirdiğim günün akşamı Kazım (Özalp) Paşa sofrada, ‘Ben adımı nasıl yazacağım. Kü (q) harfi lazım.’ diye tutturdu. Atatürk de ‘Bir harften ne çıkar? Q’yü kabul edelim.’ dedi. Böylece Arap kelimesini Türkçeleştirmekten alıkoymuş olacaktık. Sofrada ses çıkarmadım. Ertesi gün yanına gittiğimde meseleyi Ata’ya açtım. Atatürk el yazısı majüsküllerini (büyük harflerini) bilmezdi. Küçük harfleri büyütmekle yetinirdi. Kâğıdı aldı, Kemal’in baş harfini ‘küçük q’nün büyütülmüşü ile, sonra da ‘k’nin büyütülmüşü ile yazdı. Birincisi hiç hoşuna gitmedi. Bu yüzden ‘q’ harfinden kurtulduk. Bereket Atatürk q’nün majüskülünü bilmiyordu. Çünkü o ‘k’nin büyütülmüşünden daha gösterişli idi.”
   <br>
    <br/>
    Aradan 75 yıl geçti, şimdilik kimsenin ille de ‘q’ olsun talebi yok; ama ‘ke’ mi, ‘ka’ mı tartışması devam ediyor. Sular durulmuş da değil. Dili gelişigüzel kullanan değil, bizzat güzel Türkçe, doğru yazım endişesi taşıyan kesimler çoktandır “resmî” söylemin dışını çıktı ve ‘en doğru Türkçenin kurallarını kendince oluşturmaya başladı. Artık, Türk Dil Kurumu (TDK) ile sorunları yok; çünkü bu kurumu kural koyan, kural kaldıran bir otorite olarak görmüyorlar. Muhalefet olsun diye değil; dili daha iyi kullanabilmek, meramlarını daha iyi anlatabilmek için kendi kılavuzlarını oluşturuyorlar. Nasıl mı? İşte örnekler...
    <br/>
    <br/>
    Memleketimden imla manzaraları
    <br/>
    <br/>
    Yayınevi, imla kılavuzu enflasyonuna son vermek, yazım kurallarını kendince disipline etmek için önce kılavuzların sayısını ikiye indirir; ardından da yeni bir imla kılavuzu basarak “Herkes uysun.” demek suretiyle sorunu kökten çözme yolunu tercih eder. Ama nafile! Editörler, her seferinde yazarla imla pazarlığı yaparken bulur kendilerini. Dolayısıyla yayınevinden çıkan kitapların bir kısmında farklı yazım kuralları geçerli olur. Sorun bununla da sınırlı kalmaz; yayınevi editörümüz aynı zamanda bir yazardır. Metinlerini yazarken kendi yayınevinin imla kılavuzuna itibar etmediği gibi, kılavuzsuz kalmanın dayanılmaz hafifliğini yaşamayı yeğler. Ancak, ara sıra yazdığı hakemli bir yabancı dergide uluslararası imla kılavuzuna harfiyen uyar; aksi takdirde yazısının yayımlanmayacağını bilir.
    <br/>
    <br/>
    Tecrübeli bir Türkçe öğretmeni dil bilgisi dersinde bir öğrencisinin “Daha önceki hocamız farklı anlatmıştı ama...” demesi üzerine bu konuda farklı yorumların olabileceğini söyleyip konuyu geçiştirir. Eve gidip de araştırdığında karşılaştığı sonuç onu daha da şaşırtacaktır. Milli Eğitim Bakanlığı tavsiyeli beş ayrı dil bilgisi kitabında beş ayrı anlatım vardır çünkü...
    <br/>
    <br/>
    Kitabın girişinde “Yazarın özel imlası geçerlidir.” ibaresini gördüğümüzde de şaşırmıyoruz artık. On sekiz yıl önce çıkmış bir eserin genişletilmiş ikinci baskısının önsözünde, geçen süre içinde imla kurallarının defalarca değiştirilmesi münasebetiyle kitabın yeniden düzenlendiği duyuruluyor. İmla kılavuzlarının her on beş—yirmi yılda bir değiştirilmesi bir tür “imla anarşizmi” doğurmuş. Piyasada halihazırda ona yakın kılavuzun dolaştığı, anlı şanlı yazarların bütün kılavuzları elinin tersiyle itip kendi kurallarıyla yazıp-çizdiği, yayınevlerinin çözümü kendi ‘imla kılavuzunu’ basmakta bulduğu, genç yazarların imla hatalarını ‘tarzım’ diyerek örtmeye çalıştığı bir cangıl yaşanıyor. Onlarca ‘doğru’ birbirini yalanlarken, tam anlamıyla bir dil kuralları keşmekeşi yaşanıyor. Noktalar ve kelimeler hiç bu kadar özgür olmamıştı; “İşte Türk dilinin yazım kılavuzu budur, bütün yazılar bu kitaba göre kaleme alınır.” denemiyor; bir imla kılavuzunun doğru dediğini diğeri yalanlıyor, bu kargaşa ortamında kılavuzsuz kalmayı yeğleyenlerin sayısı da giderek artıyor. Musahhihler çıldırıyor, usta yazarların icat ettiği imlalar ile toy yazarların imla yanlışları birbirine karışıyor...
    <br/>
    <br/>
    Sizin kılavuzunuz ne kuzum!
    <br/>
    <br/>
    Bu dosya imla kurallarının yanlış kullanılmasından dem vurmuyor; farklı imla kurallarının otonomlar oluşturmasından, dil içinde bir tür ‘özerk’ alanların meydana gelmesinden söz ediyor. “Kırmızı ışıkta geçilmez” demekle, yasak olduğu bilindiği halde kırmızıda geçmek arasındaki fark gibi; kuralları alt üst olmuş bir dilde de tek bir ‘kılavuz’dan söz edilemiyor. Neredeyse her büyük yayınevinin bir imla kılavuzu var, bir kısmı da dört—beş kılavuz arasında ‘doğru’ bellediklerini uygulamayı tercih ediyor. Türk Dil Kurumu’nun yayımladığı kılavuzdan ziyade çeşitli yayınevlerinin çıkarttıklarına itibar ediliyor.
    <br/>
    <br/>
    Büyük Türkçe Sözlük’ün yazarı Dr. Mehmet Doğan, yazarken hiçbir kılavuza başvurmuyor. “Kendi zevkime göre, mümkün olduğu kadar tutarlı bir imla ile yazmaya çalışıyorum.” Hakkı Devrim, Ömer Asım Aksoy’un imla kılavuzunu (Adam Yayınları) esas alıyor. Hilmi Yavuz, hiçbir yazım kılavuzuna itibar etmediğini belirtiyor: “Hilmi Yavuz’un kendine göre bir yazım kılavuzu var. Ve ben ona itibar ediyorum.” Agora Editörü Osman Akınhay, “Kendi kafamda, o dönemde benimsediğim usul ve üslup ne ise ona göre yazarım.” diyor. İletişim Yayınları ise, Metis, Adam ve Kabalcı yayınlarının imla kılavuzlarını baz alıyor. Bir başka editör hangi kılavuzlardan yararlandığını öyle uzun uzadıya anlatıyor ki, yayımlamaya yerimiz yok. Zaman Gazetesi Kültür Sanat Editörü Ali Çolak, problemsiz, üzerinde ‘tartışma’ olmayan kelimeleri kullanmayı tercih ediyor.
    <br/>
    <br/>
    Özellikle bilgisayar programlarıyla ilgili ‘yerelleştirme’ operasyonlarında tek bir kılavuza başvurulmuyor. Microsoft, Oracle ve Lotus gibi önemli firmalara ‘yerelleştirme’ hizmeti veren Es firması, en çok Adam Yayınevi’nin kılavuzunu kullanıyor. Nadir de olsa Arkadaş Yayınevi’nden çıkan Ali Püsküllüoğlu kılavuzundan, zaman zaman da TDK’nin internet sitesinden yararlanıyor.
    <br/>
    <br/>
    Türk edebiyatının en önemli klasiklerinin yazarı Ahmet Hamdi Tanpınar, “birçok insanlar” diye yazmakla ‘imla hatası’ mı yapmaktadır? Yazarın yaşadığı dönemdeki imla, ya da yazarın özel tercihi onun hakkında bir yargıya varmamızı kolaylaştırıyor mu? Bir de “dönem imlası” meselesi var. Yani, bir dönem geçerli olan imla ile yazılmış kitabın yeni baskısı nasıl olacak? Birinci soru hariç cevapları zor verilen sorular bunlar. Bir de günümüzde yazarın görüşüne katılmayan bir okur, onun kullandığı ‘kişiye özel’ imlayı bahane ederek o yazarın yazmaya muktedir olmadığını dile getirebiliyor. Yazarın hayranı olansa, taklit etmek suretiyle bu “özel imlayı” yaygınlaştırıyor.
    <br/>
    <br/>
    Yazarla okur arasındaki gerilim
    <br/>
    <br/>
    Yazarla okur arasındaki ‘gerilim’ yayın dünyasında daha da belirginleşiyor. Yazarla yayıncı ‘imla’ yüzünden karşı karşıya geliyor, yazarın ‘vazgeçilemez’lik durumuna bağlı olarak imla şekilleniyor. Sözgelimi Hilmi Yavuz, son kitabı Bulanık Yazlar’da kendi imlasında ısrarcı olmuş ve kitabın o halde çıkmasını sağlamış. Hilmi Yavuz, ‘tutarlılığın’ ahlaki bir kritermiş gibi algılanması konusunda şunları söylüyor: “Yazar gazete yazısında kullandığı dille edebi metinde kullandığı dil arasında belli bir fark gözetirse ona tutarsız deniyor. Bu yanlış. Sırf tutarlı olmak için her metinde aynı dili kullanmak zorunda değilim. Gazetede konuşma diline göre yazarım, konuşulan Türkçe de edebi bir dil değildir.” Yavuz, düzyazı üslubunda geliştirdiği yeni bir imlayı şöyle anlatıyor: “Cümleyi eğer ben yarım cümle şeklinde başlatmışsam onun devamını örneğin (;-) ile getirebiliyorum. Örnek: Heideger şiirin özünü araştırır;-Hölderlin’den yola çıkmıştır çünkü! Bu bir üslup meselesidir, o üslubu da ben bu tür noktalama işaretleri geliştirerek, kendine özgü kurallar koyarak yapıyorum.”
    <br/>
    <br/>
    Yağmur Atsız da kullandığı imla nedeniyle dikkat çeken bir yazar. “Eski imlayı ‘cehaletimden’ ötürü değil, çok tehlikeli ve başıbozukça bir gidişe karşı bir ‘tavır’ olarak kullanıyorum. Ki, her on yılda bir yazım şeklini herkes aklına estiği gibi değiştirmesin.” şeklinde açıklıyor bu tutumunu.
    <br/>
    <br/>
    Şiar Yalçın, yazarların kendine özgü imla oluşturmalarına karşı. Hele bir yayın organında yazıyorlarsa. Çok temel bir eserde ya da edebi metinlerde hoş görülebilir bir durum sadece. Prof. Dr. İskender Pala’nın bu konudaki yorumu “yanlış olmakla birlikte zaruri” şeklinde oluyor: “Yanlışlığı çeşitlilik yaratmasından, zarureti de imla kılavuzlarının bazı yazarlara yetmeyişinden ötürüdür. Ama imla kılavuzu içerisindeki herhangi bir sözcüğü yazar kendi kafasına göre farklı biçimde yazıya geçirirse bu hem büyük bir yanlış hem belki de bir ihanettir. Ben aynı şeyi yapıyorum. Yapıyorum, yapmak zorundayım. Çünkü Divan Edebiyatı ile ilgili pek çok kelimeyi imla kılavuzunda bulamıyorum.”
    <br/>
    <br/>
    Dr. Mehmet Doğan, yazarların özel imla kullanmalarını destekliyor. Ona göre bugün gazetelerde imlayı tecrübeli ve Türkçeyi iyi bilen musahhihler değil, bilgisayarlar denetlemekte. Eğer yazar kendi imlasında ısrar etmezse, bilgisayar imlasının azizliklerine ve basitliklerine teslim olmaktadır.
    <br/>
    <br/>
    Acaba “yetkili” kurum bu konuda ne düşünmektedir. TDK Başkanı Şükrü Halûk Akalın’a göre yazarlar ve şairler, dili geliştiren, sözlere yeni anlamlar yükleyen, kendine özgü anlatım tarzı geliştiren hatta yeni sözler türeten önemli kişilerdir. Ama, ona göre; “Yazarlar kullandıkları dili, genel imla kurallarına göre yazıya geçirmek zorundadırlar. Her yazarın kendine özgü imla ile yazması dilde yeni bir karmaşaya yol açar.”
    <br/>
    <br/>
    Kendine özgü yazımı, hatta sözcükleri olan yazarlar bağlamında Tahsin Yücel, Oğuz Demiralp, Nermi Uygur ve Bilge Karasu’yu anan Yapı Kredi Yayınları (YKY) editörlerinden Selahattin Özpalabıyıklar, yazarın diline müdahale edilmesini doğru bulmuyor: “Yücel’in ya da Uygur’un sözcüklerini ‘Türkçeleştirmek’ ister ya da onlara müdahalede bulunursanız (bu örnekler yaşanmıştır!) yazarın üslubunu zedelersiniz. Bu yazarların dillerine, sözcük seçimlerine ve yazım anlayışlarına katılmayabilirsiniz. Oysa, yazar ve çevirmenlerimizin çoğu, özellikle de genç olanları böyle değil: “Kurallardan habersizler ve bunu tam ‘yavuz hırsız’ ustalığıyla ‘benim imlam böyle’ diye örtmeye çalışıyorlar.”  Ona göre yazarı değerlendirirken temel ölçüt, neyi neden yaptığını açıklayıp açıklayamadığı olmalı.
    <br/>
    <br/>
    İletişim Yayınları Editörü Bağış Erten’e göre yazar-yayıncı bağlamında yayınevinin imla prensipleri vazetmesi ve bunu tavizsiz uygulaması uygun bir davranış gibi gelmektedir; ama... “Yayınevleri olarak biz de tek bir imla kullanamadığımız için, böyle durumlarda uzlaşmayı tercih ediyoruz. Tabii bunun da sınırları var. Edebi anlamı olmayan, açık yanlışları kabul etmek mümkün değil. Ayrıca bazı tartışmalı kelimeleri, en azından tutarlı olmak için, hep aynı şekilde kullanmaya itina gösteriyoruz. Üzerinde mutabakat olmayan imlalar konusunda yazarlarla birlikte bir çözüm buluyoruz.”
    <br/>
    <br/>
    Agora Yayın Yönetmeni Osman Akınhay’a göre, söz konusu olan kendini kabul ettirmiş bir ‘has edebiyatçı’ ise sorun yok. “Bize bir tür rötuş yapmak düşer.”
    <br/>
    <br/>
    Şimdiye kadar tek merci olarak görülen TDK’nin imla üzerindeki otoritesini yitirdiği söyleniyor. Pek çoklarına göre kurumun bu otoriteyi yeniden elde etmesi mümkün gözükmüyor. Hilmi Yavuz da bu görüşte. Ona göre dil bir oyundur ve yıllardır kurallarıyla oynandığı için artık TDK bu kuralsız oyunun önünü almak iktidarına maalesef sahip değildir. Hakkı Devrim ve Yağmur Atsız gibi düşünenler de saygın isimlerin yer aldığı kalıcı heyetlerin tesis edilmesinden yana. Devrim, Fransa’da olduğu gibi 40 kişilik, sadece bir üyenin ölümü halinde yeni üyenin atanabildiği, siyasetten münezzeh bir akademinin tesis edilmesiyle otorite kurmanın mümkün olabileceğini söylüyor. ‘Olabilir’ demesi, tek bir kılavuz olsa bile Türk milletinin buna uyup uymayacağından emin olamamasından.
    <br/>
    <br/>
    YKY Editörü Selahattin Özpalabıyıklar 12 Eylül sonrasında değiştirilen, ‘tepki kılavuzu’ şeklinde tanımladığı imla kılavuzuna hâlâ güvenemiyor. Ama haksızlık yapılmasını da istemiyor. “Kurumun mevcut yönetimi ve başkanı iyi niyetini göstermektedir. Şimdi yapılması gereken, bütün o eski tartışmaları unutup ‘asgari müşterek’te buluşmak.” diyor. En kötü kurul bile kuralsızlıktan iyidir,  bu kuralların oluşturulmasında da en büyük görev TDK’ye düşmektedir. İskender Pala’ya göre, devletin yazım kurallarını belirleyip devamlılığı sağlamak gibi bir görevi var: “TDK diye bir kurumumuz var ve yazım kuralları konusunda bence tek yetkili kurum olmalıdır. Özel yayınevlerinin veya sivil toplum örgütlerinin ayrıca bir yazım kuralı üretme lüksü olamaz.” Ama bir uyarısı da var; kurum konuya ideolojik yaklaşmamalı ve bütün kesimleri kuşatacak bir yazım sistemini getirmeli.
    <br/>
    <br/>
    ‘Okunduğu gibi yazılır’ın sonu!
    <br/>
    <br/>
    En büyük sorunlardan biri de yabancı dillerden Türkçeye giren kelimelerin nasıl yazılacağı konusu. Son tartışma “Euro” mu, “Avro” mu olacak? Türkçede kelimeler ‘okunduğu gibi yazılır’ prensibini Mehmet Doğan şöyle açıklıyor: “Biz şekli imlayı değil, fonetik (sescil) imlayı seçtik. Fonetik imlanın esası, nasıl konuşuluyorsa, kelime ne şekilde telaffuz ediliyorsa, öyle yazılmasıdır. Böylece okur yazarlığın kolaylaşacağı düşünülmüştür.” Üstelik yabancı dillerden dilimize geçen kelimelerin nasıl yazılacağı mevzuu giderek karmaşık bir hal alıyor. Türk Dil Kurumu Başkanı Şükrü Halûk Akalın, bunu imlada yaşanan en büyük sorunlardan biri olarak niteliyor. TDK’nin çözümü değişmiş değil; yeni kelimeler üretmek. “Server, hacker gibi sözleri özgün biçimleriyle yazıp, aldıkları ekleri de İngilizcedeki okunuşlarına göre getirerek server’ın, hacker’lar gibi yazılışlar Türkçenin dokusuna aykırıdır. Bu türden yabancı sözlerin sörvırın, hekırların biçimlerinde okundukları gibi yazılmaları da başka sorunlara yol açabilir. Burada kurum olarak bizim önerdiğimiz çözüm bu sözlerin Türkçe karşılıklarının kullanılması yönünde.”
    <br/>
    <br/>
    Türkçe öğretmenlerinin ‘tren’, ‘spor’ gibi oturmuş kelimeleri bile izah etmekte zorlandıkları, yeni yüzlerce kelime ile ilgili nasıl tavır alınacağının bilinemediği bir ortamda ‘okunduğu gibi yazılır’ prensibi de tartışmaya açılıyor. TDK’nin çözümünün ‘karşılık bulmak’la sınırlı olması ve bugüne kadar bulunan karşılıkların yaygın kullanıma girmemesi düşündürücü. Mehmet Doğan işin giderek çetrefilleştiğini işaret ediyor. Nasyonalı ‘neyşınıl’, aksiyonu ‘ekşın’, multiyi ‘malti’, kanalı ‘çenıl’, klubü ‘klap’, mikroyu ‘maykro’ olarak telaffuz ediyoruz. Fransızca kökenli kelimeleri artık İngilizce telaffuz ediyoruz. Bundan sonraki aşama, Türkçe kelimelerin yabancı imlayla yazılmasıdır; Eskidji, doshe, cheourme, shish, khebap vs. vs.
    <br/>
    <br/>
    TDK başkanı, yaygınlaşmış genel kullanımlarda en çok basını kaynak aldıklarını belirtiyor. Konunun gazetecileri ilgilendiren boyutunu Zaman Gazetesi yazarı Ali Çolak özetliyor. “Maalesef her şeyin çok hızlı aktığı gazetelerde uzman kişiler yer almıyor.” Okullarda öğretilen dil kuralları ile kullandığımız dilin kurallarının farklı oluşu ve ‘imla özürlü’ bir millet oluşumuz işin cabası. “İnsanların yüzde 90’ı -de, -da’yı ayıramaz. Türk halkının doğasına aykırı bir şey var sanki.” yorumunu yapıyor.
    <br/>
    <br/>
    İmlayı ‘ideolojik’ tavırlar bozuyor
    <br/>
    <br/>
    Dilin farklı imla kurallarıyla kullanımında ideolojik tutumların etkili olduğu konusunda neredeyse herkes hemfikir. Türkçe ideolojik tutumların sergilendiği ve çatıştığı bir alana dönüşmüştür adeta. Kelime seçiminden kelimenin nasıl telaffuz edileceğine ve yazılacağına kadar etkileri görülen bu tutum, dildeki kargaşanın başlıca nedenleri arasında gösteriliyor. Eğer harflerin üzerinde şapka kullanırsanız muhafazakar, öztürkçe sözcükler seçerseniz ilerici ve solcu, yabancı kelimeleri orijinal haliyle yazarsanız iflah olmaz bir taklitçi oluyorsunuz. Türkçeyi kullanış tarzınız sizin dünya görüşünüzün yansıması olmak zorunda sanki. “Falanca ideolojiye mensup insanlar bu tip bir imla kılavuzunu kullanıyor diye sırf onlara muhalefet etmiş olmak için bazen öyle inatçı davranılıyor ki yanlışlar bile savunulmaya başlanıyor.” diyor İskender Pala.
    <br/>
    <br/>
    Herkesi buluşturan bir imla kılavuzu olabilir mi? Bu sorunun cevabı yok, cevaplanması da kolay değil artık. Orta yerinden ikiye bölünmüş entelektüel dünyamızın bir ‘imla’ üzerinde uzlaşması pek mümkün gözükmüyor. Konuştuğumuz yazar, dil uzmanı ve editörlerin kullandıkları imlanın birbiriyle alakasızlığı bile bu hükme varmak için yeterli. TDK’nin rolü ne mi olur? Bu konuda da kılavuz adedince görüş var.
    <br/>
    <br/>
    kutu kutu
    <br/>
    <br/>
    Hilmi Yavuz (Yazar): Oyunun kuralı bozulmuştur, düzelmez
    <br/>
    <br/>
    Dil bir oyundur. Bütün oyunlar gibi dilin de belirli kuralları var. Bir futbol oyunu düşünün; oyun önceden belirlenmiş kurallara göre oynanır. Dil için de aynı şeyleri söylemek mümkün. Bu kurallar sanki bu oyunun kuralları değilmiş gibi ikide bir değiştirilmeye kalkılırsa bu belirli kurallara bağlı bir oyun olmaktan çıkar. Her iş başına gelen futbol federasyonunun oyunun kurallarını değiştirdiğine tanık oldunuz mu? Türkiye’de öyle olmuyor. Her dil kurumu başkanı iş başına geldikten sonra dilin kurallarını, imla ya da yazım kurallarını değiştirerek işe başlıyor. Birisi geliyor bazı harflerin üzerine inceltme veya uzatma işaretleri konur diyor, bazıları hayır diyor; bazıları “hiçbiryerde” ayrı yazılır diyor, bazıları ise bitişik yazılır diyor. Dolayısıyla sık sık müdahale edilen bir oyun, oyun olmaktan çıkar. İnsanlar artık kendilerini birtakım kurallara bağımlı olmakla yükümlü saymazlar. TDK artık bundan sonra bu kuralsız oyunun önünü alma iktidarına maalesef sahip değil. Deyiş yerindeyse iş zıvanadan çıktı. Çünkü istediği kadar gelip bundan sonra bu tür yazım kuralları geçerli olacak desin, buna insanların uyması bana göre söz konusu değil. Açıkça söylemek gerekirse bu iş bitti. Bu başıbozukluk, bu kuralsızlık devam edecek.
    <br/>
    <br/>
    Selahattin Özpalabıyıklar (Yapı Kredi Yay.): ‘İmla’ mı, ‘imlâ’ mı, yoksa ‘yazım’ mı?
    <br/>
    <br/>
    Gerçekten anarşi var. Bu anarşi bir ölçüde de insanların, hele de işi yazmak olanların, tek bir kılavuza bile danışmadan ‘sallama’sından kaynaklanıyor. Her şey bir yana, adına ne dersek diyelim, bu konuda ilk kural, “Dil kurallar için değildir, kurallar dil içindir” olmalı bence. Yani yerine göre kimi kuralları yıkabilmeliyiz. Ben editör olarak bu dediğimi çoğu zaman, yazarımı ve/veya çevirmenimi ikna edebildiğim ölçüde elbette, yaptığımı söyleyebilirim. Fakat, editör olarak asıl bocaladığım yer, “dönem imlası” adını verebileceğim durumlar. Öyküleri yazarın elinden çıktığı gibi “dönem imlası” ile mi bırakacaksınız, yoksa “Bugün böyle yazardı” deyip değiştirecek misiniz?
    <br/>
    <br/>
    Çalıştığım yayınevinde 1995’e kadar, (eski) TDK’nın 1977’de yayımlanan Yeni Yazım Kılavuzu’nun 1981’de yinelenen 11. basımının anlayışını sürdüren Ana Yazım Kılavuzu’nu kullanıyorduk. 1995’te Nijat Özön’ün Büyük Dil Kılavuzu’nun ‘gözden geçirilmiş ve genişletilmiş dördüncü basım’ı YKY’den çıktı ve biz de onu kullanmaya başladık. Ama kimi yazarların özel yazımlarına da dokunmadık. Ben kendi yazı ve çevirilerim için de yine Büyük Dil Kılavuzu’nu kullanıyorum. Elbette onun da, Ana Yazım Kılavuzu’nun da, Dil Derneği yayını Yazım Kılavuzu’nun da katılmadığım yanları çok. Ama “asgar-ı müşterek”e (“asgari müşterek” yazmayın lütfen!) en çok yaklaşan bu üç kılavuzdur diye düşünüyorum.
    <br/>
    <br/>
    Bağış Erten (İletişim-Editör): Otorite bir kurum yok
    <br/>
    <br/>
    Dil, hergün ona yeniden hayat verdiğimiz “canlı” bir “varlık”. Bu yüzden zamana, yere ve kullanıma göre değişik hallere, değişik biçimlere imkân veriyor. Bu doğal bir süreç. Ama doğru kullanımı belirleyen ya da öneren, herkesin otorite kabul ettiği bir kurum olmayınca farklı kullanımlar ortaya çıkıyor. Bir de bunun üzerine dil politikalarını eklediğinizde kaos meydana geliyor. Dil üzerinden hâkimiyet tesis etmek, iktidar olmanın hasletlerinden biri. Bu yüzden dile dayatmalar her zaman söz konusu olacaktır. 12 Eylül sonrası ‘şapka’ kullanımının kaldırılması gibi! Tüm bunların sonucunda, Türkiye’de dille ilgili kural koyabilecek saygın bir kurum da olmadığı için çok çeşitli imlalar (ya da imlâlar!) olabiliyor. Evet şu anda yayınevlerinin kullandığı ve birbirini tutmayan birden fazla kılavuz var. Bunların hangisi doğru? Hiçbiri mükemmel değil açıkçası. Ve biz hepsini, “doğru” kabul ettiğimiz yanlarıyla kullanıyoruz.
    <br/>
    <br/>
    Prof. Dr. Mustafa Özkan (İ.Ü. Türk Dili ve Ede. Böl. Başk.):  Spor değil sipor olsun
    <br/>
    <br/>
    Farklı imla kılavuzlarının olması yazım dilini bozan bir şey. Herkes kendi düşüncesi doğrultusunda imla uyguluyor. Bu Türkçe'nin anlatımını bozuyor. Farklı anlatım üslupları olabilir ama yazım kuralları konusunda en azından bir birlik olması lazım. İfade, ortak bir anlatımla gerçekleşirse karşılıklı diyaloglar kurulabilir. Türkçe'nin akışına engel olan bir şey varsa, geniş katılımlı toplantılar yapılması en uygun yol. Türk Dil Kurumu bunu yapmaya çalışıyor.
    <br/>
    <br/>
    TDK'nın  imlasını esas almak lazım ama herkes buna uymuyor. Aynı bölümde olmamıza rağmen farklı şekillerde kullanan arkadaşlar var. Söyleyişi esas alan bir imla belirlemişiz. Spor yazılıyor, ben şahsen sipor şeklinde yazılmasından yanayım.
    <br/>
    <br/>
    Osman Akınhay (Agora-Editör): Mesele ideolojiktir
    <br/>
    <br/>
    Bizde farklı imla kurallarının uygulanıyor görünmesi, tamamen siyasal ve ideolojik bir mesele. Söz konusu olan yarılmanın görünürdeki en yakın kaynağı da tabii Cumhuriyet döneminde, yeni, genç devletin kendi elleriyle göbek bağını kesip atması. Latin harflerinin benimsenmesiyle birlikte, Türk Dil Kurumu ile Türk Tarih Kurumu, bu yeni ‘doğuş’un ‘dilsel’ alandaki başlıca uygulayıcıları. Cumhuriyet tarihi boyunca da dinci/laik, merkez/taşra eksenlerinde dil (ve dolayısıyla imla) tercihleri tam ortadan bölünüyor ve bu çeşitli iniş çıkışlarla, karşılıklı mevzi kazanıp kaybetmelerle bugüne kadar geliyor. Ben şahsen, yaşayan, canlı dilden yanayım. Ve bunun için de eski dile saplanma eğilimine de, öztürkçe kullanma fetişizmine de temelden mesafeliyim. Şöyle özetleyebilirim bu tutumumu: Bir metin, nasıl münasip düşüyorsa öyle kaleme alınmalı.
    <br/>
    <br/>
    Prof. Dr. İskender Pala: Ulus bilinci baltalanıyor
    <br/>
    <br/>
    Türkiye’de belki de başka ülkelerde olmayan bir garipliktir. Oysa ülkenin dil bütünlüğünü ve ulus olma bilincini sağlayan ana damarlardan birini böylece baltaladığımızı fark etmemiz lazım. Falanca ideolojiye mensup insanlar bu tip bir imla kılavuzunu kullanıyor diye sırf onlara muhalefet etmiş olmak için bazen öyle inatçı davranılıyor ki yanlışlar bile savunulmaya başlanıyor. Üzücü bir durum. Hiç şüphesiz bir kargaşa ortamı var. Bizdeki Türk Dil Kurumu yazım kurallarının tartışmaya açılmasının nedeni dil devriminden sonra imla kılavuzlarının belirli bir ideolojik amaca yönelik hazırlanmış olmasıdır. Dr. Mehmet Doğan: Her dönem ayrı bir imla
    <br/>
    <br/>
    Türkiye’de imlâ, tamamen TDK’na bırakılmış bir alandır. Farklı imlâ kaideleri de başka hiçbir düzenleyici ve belirleyici olmadığından, esas olarak bu kurumun her 15-20 yılda bir imlâmızı değiştirmeye yönelik uygulamalarından kaynaklanmaktadır. Bir imlâ öğrenilmek üzereyken, yeni bir imlâ (veya yazım) ortaya atılmakta, bu sefer de bunun öğrenilmesi, yaygınlaşması için yeterli zaman bulunamadan bir başkası yapılmaktadır. Bir insanın ömrü boyunca, ilk öğretimde, orta öğretimde ve yüksek öğretimde farklı üç imlâ ile karşılaşması olağandışı değildir. Elbette Türkiye’de! Tahsil hayatı tamamlandıktan sonra seçilen mesleğe göre imlânın da değiştiği görülür. Bir çok imlâ kaidesi bilinmez, dikkate alınmaz veya unutulur; karadüzen bir “yazım” ile işler halledilir. Bu durum, yazıya, yazışmaya, resmî dile vurgu yapan devlet mekanizmasında da pek değişmez. Aslında baştan beri devlet bu işe karışmamalıydı! İş baştan itibaren edebiyat ve ilim adamlarının işi olmalıydı. Fakat devlet dile, imlâya müdahale etti. Çok iddialı ve buyurgan idi bu müdahale. Türkçe’nin bütün sorunları çözülecek, dilimiz zenginleşecek, arılaşacak, okur yazarlık hızla artacak ve muasır medeniyet seviyesinin de üstüne çıkılacaktı. Geçmişteki iddiaların en azından imlâ alanında sonuca ulaşmadığı kolaylıkla söylenebilir! İmla kararsızlığının, kültür kopukluğuna yol açtığı söyleniyor. Elbette doğru!
    <br/>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=20266&yorum=3344), [web.archive.org (arşiv bağlantısı)](http://web.archive.org/web/20051104082406/http://aksiyon.com.tr:80/detay.php?id=20266&yorum=3344)
