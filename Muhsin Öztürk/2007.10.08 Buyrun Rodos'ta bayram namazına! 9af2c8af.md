# Buyrun Rodos'ta bayram namazına!

*Muhsin Öztürk 2007.10.08*

<div class="pNewsDetailMainContent" itemprop="articleBody">
 Taş evler, dar uzun yollar, heybetli kaleler, Ortaçağ'ın otantik yapıları ve şirin Osmanlı camileri... Bir Akdeniz şehri ve gözde tatil beldesi olması Türk İslam eserlerinin varlığını ve önemini yok etmiyor. Bütün tahrifata rağmen!
 <br/>
 Başını tülbentle kapatmış küçük kız şeker dağıtıyor. Sırtını duvara yaslamış cami  sakinleri, ramazana özel olarak gelmiş doktoralı imamın verdiği vaazı can kulağıyla dinliyorlar. İmamın hizasında Türkiye'den gelen misafirleri selamlayan ise Mehmet Emin Aga ekolünden adanın 'fahri' müftüsü İsmail Bey. Bir ara söz ona geçtiğinde eski mücadele günlerini anımsatan "korkmayın, cesur olun" mealinde kısa bir konuşma yapıyor. Ada Müslümanları namaza duruyo r. 3-4 saflık cemaat. En arka sırada tek saf halinde genç kızlar, kadınlar. Başlarında tülbentler, saçlarının ancak bir kısmı örtülü. Bluejean, spor kıyafetler ve tülbent Rodos Adası'nda bir teravih vakti! Genç kız, önünde açık olan namaz suresine bakarak uzun teravih namazını eda ediyor
 <br/>
 <br/>
 Rodos'un ibadete açık tek mabedi İbrahim Paşa Camii tarihî bir güne ev sahipliği yapıyor değil. Sıradan bir gün, sıradan bir vakit; ada Müslümanları ramazanı idrak ediyor. Cami en çok bayram namazlarında şenleniyormuş. Kilometrelerce uzaktan gelen Adalı Müslümanlar bütün avluları dolduruyor, özel bayramlaşma merasimleri yapılıyormuş. Teravih çıkışında tanıştığımız gençlerin sadece o gün için folklor çalışmaları yapmaklarını, konuk imam Dr. Cihat'ın da onlara yardım ettiğini öğreniyoruz.
 <br/>
 <br/>
 TÜRK ÇİFTÇİ, YAHUDİ TÜCCAR, RUM DENİZCİ
 <br/>
 <br/>
 Yunanistan'da Müslümanlar, merkezi Batı Trakya'da olan müftülüğe bağlı. İmamlar ve müftüler sadece namaz kıldırmıyorlar; evlenmeden boşanmaya, veraset davalarına kadar sosyal hayatla ilgili pek çok konuda karar verebiliyorlar. Elbette taraflar itiraz etmediği sürece!
 <br/>
 <br/>
 Rodos bir zamanlar 20 bin Türk'ün, 20 bin Rum'un ve 7-8 bin de Yahudi'nin yaşadığı bir yerdi. Alman işgali Yahudi nüfusun yok denecek kadar azalmasıyla sonuçlanmış. Halen Eski Rodos'ta Rumlardan ayrı sadece Türkler ve Yahudiler oturabiliyor; Türk Mahallesi, Yahudi Mahallesi hâlâ varlığını sürdürüyor. Adanın üç asli unsurunun geçim tablosu da şaşırtıcı değil: Türkler çiftçi, dolayısıyla en geniş toprakların sahipleri. Yahudiler ticaret erbabı ve esnaf. Rumlarsa denizcilik ve balıkçılıkla geçinmişler yakın zamana kadar.
 <br/>
 <br/>
 Türklerin 'azınlığa düşme' hikâyesinin köşe taşları ise tanıdık. 48 doğumlu Rodoslu Türk, hafif Yunan aksanına çalan Türkçesiyle eski günleri anlatıyor. Kendi çocukluğunda ilkokulda 350 çocuk vardır. Bu çocuklar Türk okullarında okurmuş. Hem Türkçeyi hem de dinlerini öğrenmişler. "Şimdi nasıl olacak, ana dilini bilmezsen dinini nasıl öğreneceksin" diyor. Artık sokaklarda "Len Ahmet şu topu at" seslerinin yükseldiği, mahalleli olmanın getirdiği rahatlık yok. Geçen zamanla birlikte Türk nüfus azalmış, gençleri yoğuran mahalle kültürü yok olmuştur. 1971'de, Fener Rum Patrikhanesi'ne bağlı Ruhban Okulu'nun kapatılması, buradaki Türk ilköğretim okullarının da sonunu getirmiş. 74 Kıbrıs Harekâtı'ndan sonra adanın zengin Türkleri Türkiye, fakir olanları ise Avrupa yolunu tutmuş. Dolayısıyla Türkiye'de canlılığını her daim koruyan Ruhban Okulu ve Kıbrıs tartışmalarının adadaki karşılığı hiç iyi olmamış. Türkiye'den yükselen zafer sesleri burada kâbusa dönüşmüş.
 <br/>
 <br/>
 Şimdilerde kesin bir rakam olmamakla birlikte 2-3 bin civarında Türk'ün adada yaşadığı söyleniyor. Kısacası, Türkiye'nin öngörüsüz politikalarının Osmanlı bakiyesi coğrafyalardaki kötü izlerini Rodos üzerinden de izlemek mümkün.
 <br/>
 <br/>
 OSMANLI HAVASI TAPTAZE
 <br/>
 <br/>
 Rodos Deniz Baykal'ın muhtemel seçim yenilgisi üzerine yüzerek varmayı taahhüt ettiği adanın adı değil sadece!.. Rodos 12 Ada'nın en büyüğü ve merkezi konumunda. Ayasofya Müzesi'nin müdürü Doç. Dr. Haluk Dursun uyarıyor; 12 sayısı, adaların adedini değil çokluğunu anlatıyor. Yani aslında dinî bir argümana, Hıristiyanlıktaki 12 havariye işaret ediyor.
 <br/>
 <br/>
 Rodos 1522'den 1912'ye kadar 4 asır Osmanlı idaresinde kaldı. Adaya deniz yoluyla ulaşırsanız şayet, daha adım atar atmaz, dimdik ayakta duran kalelerin oluşturduğu şehir siluetinde en çok Osmanlı mirasının işaretlerini göreceksiniz. Yüksek kale duvarlarının ucunda beliren minareler, tur şirketlerinin Rodos'la ilgili 'deniz, kum güneş' minvalli duyurularında vaat ettiklerinin çok ötesinde ve başka kapılar açacağının ilk işaretiydi. Belki de yaz tatillerini Rodos'ta geçiren ünlü kalem erbabı medya yöneticilerinin, "Bayram namazında Rodos'tayız" demelerinin altında bu yatıyor,  kim bilir. Adım atar atmaz sizi karşılayan ve her sokak başında selamlayan Türk-İslam izleri, "Kökler, Rodos'ta da olsa sizi çağırır, varlığını hatırlatır usulca" dedirtiyor. Bu nedenle Rodos'ta bayram namazı fikri fanteziden öte anlamlar içermelidir. Rodos'un az sayıda yaşayan Türk cemaatine karşılık Üsküp'ten Filibe'ye diğer Balkan şehirlerinden artakalan bir tarafı yok, Osmanlı şehir tasarımı açısından.
 <br/>
 <br/>
 OSMANLI, RODOS'U NİYE 'ŞENLENDİREMEDİ'?
 <br/>
 <br/>
 Rodos'un tarihi MÖ 408 yılına dayanıyor. Ticaret yollarının kesiştiği adada ilk önce 'Rodos kenti' inşa edilmiş. Daha o zamanlarda bugünkünün üç katı daha büyük bir nüfusa sahip kadim bir şehirdir Rodos. Osmanlı'nın fethinden önce Rodos Hıristiyan Avrupa'nın ileri karakolu görevini üstlenmiş. Rodos Şövalyeleri, Kudüs'ten Kıbrıs'a geçip sonra da Rodos'u mesken tutan St. Jean Şövalyeleridir aslında, bir sonraki durakları da Malta olacak ve Malta Şövalyeleri adıyla tarihe geçeceklerdir.
 <br/>
 <br/>
 Fatih Sultan Mehmet İstanbul'un fethinden iki yıl sonra 1455'te Belgrad'la birlikte Rodos'a da sefer düzenlediyse de muvaffak olamaz. Rodos'u ve Belgrad'daki duvarları aşmak yarım asır sonra, 1522'de, torunu Kanuni Sultan Süleyman'a nasip olur. Kanuni'nin tahta oturur oturmaz ilk yöneldiği yer Belgrad ve Rodos'tur. Yarım kalmış bir iddianın tamamlanması gibidir bu. St. Jean Şövalyeleri'nin ünü, şanları, kuvvetli savunma Osmanlı'nın Rodos inadına set çekemez. Bu geziyi birlikte gerçekleştirdiğimiz Doç. Dr. Haluk Dursun'a göre Rodos'un 'şenlendirilmesi' yani Evlad-ı Fatihan iskânı eksik kalmıştır. Bu da Türklerin oldum olası karacı olmasından yani bir ayaklarını her daim karada tutma isteğinden kaynaklanmıştır. Bu nedenledir ki Rodos tam anlamıyla bir Türk şehri olamadı.
 <br/>
 <br/>
 Rodos dünya adalar sıralamasında büyüklük açısından ilk sıralarda yer almamakla birlikte 12 Adalar denilen adalar grubunun neredeyse yarısına yakın yüz ölçüme sahip. Büyüklük ölçeği olarak, Gökçeada'nın 279 kilometrekare olduğu düşünülürse, Rodos'un 1.400 kilometrekarelik yüzölçümü ile üzerinde 100-200 km yolculuklar yapılabilecek büyük bir ada olduğu görülecektir. Hem geçmişi ve tarihi, hem de büyüklüğü Rodos'un merkez ada hüviyetini kuvvetlendiriyor.
 <br/>
 <br/>
 ADANIN 'MERKEZİ' HİPOKRAT MEYDANI
 <br/>
 <br/>
 Ada üzerinde pek çok köy ve Lindos gibi yerleşim merkezi ziyaret edilebilir. Ancak şimdilik neredeyse adanın en önemli tarihî eserlerinin yer aldığı ve halihazırda en renkli hayatı içinde barındırdığı kalbinde, eski şehirde, duraklamak durumundayız. Burası, bir iki katlı taş evlerle örülmüş, labirent gibi, dar,  ince uzun, kısa yollarıyla arabanın icat olmadığı eski zaman şehirlerinin yapısını aynen yansıtan bir yer. İster Rodos Şövalyeleri'nin hâlâ ayakta duran, sağlam güvenli binalarında dolaşın, ister Cem Sultan'ın hapis yattığı Odos İppoton'da (Şövalyeler Sokağı), ister Ortaçağ'dan bugüne intikal etmiş en otantik ve görkemli caddelerinde vakit geçirin, isterse her nevi eşyanın satıldığı Sokrates Sokağı'ndan ta uzaktan varlığıyla kendine çeken Sultan Süleyman Camii'ne yönelin, giderken de Ağa Camii'nin muhteşem ahşap mimarisini hayranlıkla izleyin, isterse küçük kemerlerin altından geçerek buyur edildiğiniz bahçelerde serinleyin ya da İbrahim Paşa Camii'nin şadırvanında geçmiş zaman hülyalarına dalın İki adım sonra Hipokrat Meydanı'ndasınız.  Bütün yollar patikalar, caddeler, arka sokaklar, yan yollar buraya çıkıyor. O nedenle kendinizi dilediğiniz gibi bırakabilir, dar sokaklarda kaybolabilir, yön bulma kaygısını atabilirsiniz; nasılsa bir şekilde şehrin 'sahnesi'ne  yani Hipokrat Meydanı'na çıkacaksınız. Bir de bu sokakların bir gecesi var; sessiz taş binalar, hanlar hamamlar, sokaklar içinden geçilmez hal alacak, açık hava partisi kıvamından ya uzaklaşmak, adanın sessizliğinde kaybolmak isteyecek ya da Akdeniz'de turistik bir ada yaşamının geç saatlerine tanık olacaksınız. Belki de İbrahim Paşa Camii'nin yanı başındaki kısmen sessiz nargilecilere sığınacaksınız.
 <br/>
 <br/>
 "İçinden nehir geçmeli, merkezinde şirin bir cami ve de bir kavak ağacı olmalı, Türk evleriyle bezenmeli" şeklinde tasvir edilen şehirler klasmanında değil Rodos. Türk mahallesinde ahşap unsurlar dikkat çekse de ince zevkle yapılmış Rum işi taş evleri var. Rodos'un başka şehirlerde olmayan özelliği ise işte böyle bir meydanı olması. Hipokrat Meydanı. "Her şehrin birleştiren, bütünleştiren, tamamlayan, kavuşturan bir meydanı olmalı, oradan dağılmalı orada toplanmalıdır" temennisi karşılıyor. Bir yabancı için meydan, şehirde yaşayan insanları hakkında fikir verir, sakinlerini ise her daim buluşturur. Rodos'un şehir meydanı, modern zamanlarda kaybedilen meydan kültürünün halen devam ettiği belki de en güzel örneklerden biri. "Tekrar toplanabileceğiniz bir meydanınız varsa varın dilediğiniz yere gidin!" hissini veriyor. Demokratik kültürün zayıflığı bütün yolların çıktığı tek bir meydanımızın olmayışından kaynaklanıyor belki. Alın size mahalleden üretilen bir siyasi argüman! Meydan demokrasisi! Ve sloganı: "Kaybolan meydanlarımızı geri istiyoruz!"
 <br/>
 <br/>
 RODOS MÜSLÜMANLIĞI
 <br/>
 <br/>
 1991 yılında Rodos adasına bir ziyaret gerçekleştiren Haluk Dursun'un ada izlenimlerini kaleme aldığı yazısının başlığı "Haydi, Rodos'a Namaz'a". Gümülcineli Türk bir imam, Rodos'un yerlisi bir müezzin, İstanbul'dan gelen bir cemaat (kendisi oluyor) ve Dimyatlı bir Arap'la birlikte kıldığı namazın hikâyesini anlatıyor yazısında. Adım adım gezdiği Osmanlı coğrafyasının hiçbir yerinde hissetmediği duygular yaşadığının altını çiziyor.
 <br/>
 <br/>
 Teravih namazına duran kadınların başlarındaki tülbentlerden, blue-jeanlerle namaza durmalarının yaydığı samimiliği ve heyecanı bir tarafa bırakıp soğuk bir teori çıkartmak niyetinde de değiliz. Ancak Rodos'un hem konuklarına hem de sakinlerine mazi üzerine verdiği telkin azımsanacak gibi değil. Aidiyet hissini bu kadar kuvvetli veren az yer bulunur herhalde. Asr-ı Saadet'te daha bütün ayetler inmemişken, 'inananlar'ın haline benzer ahval söz konusu sanki. Buradaki Müslüman çocuklar,  okullarda zorunlu din derslerini 'dışarıda' takip ediyorlar, eğer dışarıdan bir hoca gelmezse İslam'ı öğrenme şansları söz konusu değil. Bir de, Rodos'un bütün dünyeviliğine, bilinen ünlü gece hayatına rağmen her şey Ortaçağ ve Osmanlı tarihî  atmosferi içinde gerçekleşiyor. Bu Nişantaşı 'cafe'sinden çıkan bir kişinin Sultanahmet Camii ile yüz yüze gelmesi gibi bir şey bu. İstanbul'da yaşayıp da bir İslam eserine teğet geçmeyen hayatlar Rodos'ta, özellikle de eski şehirde, söz konusu değil. Rodos'ta akıp giden, bilinen Akdeniz hayatına karşılık her sokak başında bir aidiyet unsuruyla yüzleşmek kaçınılmaz. Rodos'ta bayram namazı hikâyesinin böyle bir sebebi olabilir mi? Hatırlanacağı üzere geçtiğimiz aylarda Hürriyet Gazetesi yazarı Mehmet Y. Yılmaz, Doğan Medya Grubu üst düzey yöneticileri ile birlikte ilk bayram namazında Rodos'ta olacaklarını ilan etmişlerdi.
 <br/>
 <br/>
 MUTLAKA UĞRAMANIZ GEREKEN YER
 <br/>
 <br/>
 Yeniden şehre dönersek; eğer Rodos'a yolunuz düşerse mutlaka uğramanız gereken yer Sokrates Sokağı'nın bitiminde, Sultan Süleyman Camii'nin hemen arkasında kalan Osmanlı Kitaplığı'dır. 1794 yılında Hafız Ahmet Ağa tarafından kütüphane olarak inşa edilen bina bugün 15. ve 16. yüzyıllardan kalma nadir el yazması eserleri barındırıyor. Daha İstanbul fethedilmeden önce Mısır'da yazılmış bir Kur'an-ı Kerim bu kütüphanede bulunuyor. El yazması Beydari, İbn Leys, İbn Hazm tefsirleri, Müslim, Şerhül Buhari gibi hadis kitapları ve daha niceleri kütüphanede mevcut. Dolayısıyla o dönem Osmanlı medreselerinde okutulan kitapları bir arada görmek mümkün. Ayrıca sadece şirin mimarisi için bile kütüphane binası görülmeye değer. Kütüphane sorumlusu Yusuf Kıbrıslı, Türkiye'den değil; ama başka ülkelerden pek çok araştırmacının kitaplar için geldiğini söylüyor.
 <br/>
 <br/>
 Rodos'taki camilerle ilgili bitmeyen restorasyon hikâyeleri var. Halen adadaki 8 camiden sadece birinin ibadete açılması, diğerlerinin restorasyonlarının bitmemiş olması, bu tezi doğruluyor. Ancak Sultan Süleyman Camii'nin Başbakan R. Tayip Erdoğan'ın bir ziyareti esnasında jest olarak açılması bekleniyor.
 <br/>
 <br/>
 RODOS'UN TÜRK MAHALLESİ
 <br/>
 <br/>
 Sokrates Sokağı'nın güneyine düşen Türk mahallesi de görülmeye ve gezilmeye değer. Eğer bir rehberiniz yoksa, şehrin girişinde gösterilen haritalarda yeşil renkli yapıların hepsi Osmanlı dönemi eserlerine işaret ediyor. Adada motosiklet kulanımı çok yaygın; ancak tek başına gelenler için araba kiralama öneriliyor.  Rodos pek çok açıdan güvenli bir yer. Evlerin kapıları sıkı sıkıya kapanmıyor. Şehir meydanında da ara sokaklarda da yerli ve turist Türklerle karşılaşmak muhtemel.
 <br/>
 <br/>
 "Rodos'ta Türk İzleri" ya da "Ramazan'da Rodos" denilebilecek bu özel gezi ilk defa düzenlendi ve sadece Aksiyon izledi. İstanbul-Dalaman-Marmaris-Rodos yolu takip edilerek yapılan seyahat, ramazanın da etkisiyle bir hayli yorucuydu. Ancak görülen memnuniyet üzerine Emantur'un  Rodos ziyaretleri, Balkanlar'da Osmanlı İzleri konseptine bağlı kalarak Atina-Rodos-Kos üzerinden gerçekleşmeye devam edecek. Rodos'u görüp de kayıtsız kalmak mümkün değil nitekim!
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/buyrun-rodosta-bayram-namazina_517043), [web.archive.org (arşiv bağlantısı)](http://web.archive.org/web/20150903000802/http://www.aksiyon.com.tr:80/dosyalar/buyrun-rodosta-bayram-namazina_517043)
