# ADİOS İSPANYA!

*Muhsin Öztürk 2012.12.10*

<div class="pNewsDetailMainContent ctx_content" itemprop="articleBody">
 <p>
  Ekonomik krizi atlatamayan İspanya, siyasi bir kaosun da eşiğinde. Barcelona’sıyla meşhur Katalonya, faturayı merkezi yönetime ve daha az çalışan bölgelere kesmek için ayrılmayı gündeme getiriyor. En azından payına düşeni azaltmak için pazarlık yapmaya çalışıyor. Bu sefer burjuva ayaklandı.
 </p>
 <p>
  Barcelona’da hareketli bir gün. Sabahın erken saatlerinde ‘vuvuzela’ türü aletlerle gürültülü bir eylem var Diagonal’da. Ünlü markalara ait mağazaların hemen yanında Passeig de Gracia’da sloganlar atarak yürüyenler burada bulunuşumuzun özeti gibi. Banka kredilerini aksattıkları ya da ödeyemedikleri için evlerinden atılanlar seslerini duyurmaya çalışıyor. İspanya’da son bir ayda bin kişinin evsiz kaldığı söyleniyor. Aynı günün akşamında İspanyol meslektaşımızdan aldığımız adrese yaklaşırken, onları uzaktan yeşil tişörtlerden çıkartmak zor olmuyor. Barcelona’nın kenar mahallesinde bir apartmanın giriş katında toplanan yüzü aşkın evsiz ya da muhtemel evsiz bununla nasıl mücadele edeceğini tartışıyor.Yer yer eğlenceli hâle dönüşse de konuşmalar ve yüzlerindeki çaresizlik her şeyi izah ediyor.
 </p>
 <p>
  Franciso Reyes Lopez’le ‘evsizler’ toplantısında tanışıyoruz. 10 yıl boyunca ayda 1500 avro ödeyerek sahip olduğu evi, taksitlerini bir yıl aksattığı için ocakta bankaya kaptıracak. Banka yetkilisi ‘Git, hakkını mahkemede ara!’ diyerek adeta kovmuş onu. Ara formül olarak “Ayda 500 ödesem” dese de kaale alınmamış. İki çocuk babası Lopez işsiz kalınca eşi ayda 200 avroya çalışmaya başlamış; yan odayı da aynı değerde kiraya vermişler. Mevsimlik işlerde çalışıyormuş şimdi.
 </p>
 <p>
  Ülkede evini kaybedip sokakta yaşayanların, daha küçük şehirlere göçenlerin, köyüne dönenlerin, İspanya’yı terk edenlerin sayısı artıyor… Emekli maaşı olan anne-babalarına, dedelerine ya da akrabalarına sığınanlar şanslı. Krizin tek olumlu yanı akrabalıkları canlandırması olabilir! Arjantin asıllı psikiyatr Dr. Graciela Elosegui, krizin ortaya çıkardığı, yeni duruma şöyle işaret ediyor: “Evet psikolojik sorunlarda belirgin artış var ama Katalonya’daki ‘bağımsızlık’ talebine psikolojinin bozulması diye bakmıyorum. Kendilerine verilmesi gerekenleri arıyorlar. Bağımsızlık düşüncesi gayet normal. Gelecekten çok endişeliler, mutsuzlar. Hayatları için gerekli birçok şeyi kaybettiler. Evlerini, işlerini, temel ihtiyaçlarını… Pek çok insanın yiyecek alacak parası yok. Krizin gerçekten vurucu etkileri oldu.”
 </p>
 <p>
  <img alt="" height="338" src="http://web.archive.org/web/20160114015536im_/http://medya.aksiyon.com.tr/aksiyon/2012/12/10/kapak-ispanya-5.jpg"/>
 </p>
 <p>
  11 Eylül’de bir buçuk milyon Katalan, Barcelona sokaklarında ‘bağımsızlık’ için yürüdü. Bu, Avrupa’da yaşanan krizin İspanya’da ileri boyuta ulaşmasının sonucu. “AB, ekonomisini düzeltmesi için İspanya’ya 2014’e kadar mühlet verdi. İspanya, kendi ‘otonomi’lerine hiç süre vermedi.” görüşünde Ara gazetesi yazarı Carme Colomina.
 </p>
 <p>
  İspanya’da bize göre karmaşık bir siyasi yapı var. Çok eski tarihlere dayanan otonomi kültürü 1978 anayasasıyla siyasal sistemde karşılığını bulmuş. Bask bölgesi ve Navarro neredeyse bağımsız. Kendi vergilerini toplayıp kendi harcamalarını yaptıktan sonrasını Madrid’e veriyorlar. Kriz döneminde Bask bölgesinden hiç ses çıkmıyor doğal olarak. Bunun dışında 15 otonom bölgesi var. Başkenti Barcelona olan Katalonya onlardan biri. İspanya’nın diğer bölgelerine göre yüzde 20 daha zengin olan Katalonya, önlemler paketinin ilk uygulama yeri olmuş. Diğer bölgelerden yüzde 8 daha fazla vergi konulmuş ve maaşlardan yüzde 25-30 varan kesintiler diğerlerinden bir yıl önce başlamış. Eğitim, kültür kesintileri de cabası.
 </p>
 <p>
  Ekonomik krizin ağır etkileri Barcelona sokaklarında hissedilirken; Katalanlar, Madrid’in iş bilmezliğine bağladıkları krizin faturasını ödemek istemiyor. 11 Eylül’deki büyük yürüyüşten sonra Katalonya’yı yöneten ‘merkez sağ’ CIU hükümetinin İspanya’ya sunduğu çözüm paketi karşılık bulmadı. Kriz öncesinde yüzde 30’larda seyreden ‘bağımsızlık’ isteyenlerin oranını yüzde 60’lara sıçratmış, kökü asırlar öncesine dayanan Katalonya Devleti fikrini körüklemişti. İspanya ile Katalonya arasındaki uzlaştırıcı rolünü terk eden CIU, 24 Kasım’da erken seçime giderek “Madem halk istiyor, biz de istiyoruz” dedi. İki hafta önce yapılan seçimlerde bir anlamda Katalonya’nın ‘bağımsızlığı’ oylandı. Muhafazakâr liberal parti CIU istediği başarıyı elde edemese bile 134 koltuklu meclisin 87’sini bağımsızlık taraftarı milletvekilleri doldurdu. Radikal milliyetçi sol parti ERC ilk kez ikinci parti koltuğuna oturdu. Onun uzlaşmaz tutumu, Katalonya’da kurulacak hükümeti bilmeceye çevirse de bağımsızlık isteyen partilerin oy toplamı yüzde 50’yi aştı.
 </p>
 <p>
  <img alt="" height="333" src="http://web.archive.org/web/20160114015536im_/http://medya.aksiyon.com.tr/aksiyon/2012/12/10/kapak-ispanya-4.jpg"/>
 </p>
 <p>
  <strong>
   Bağımsızlık yürüyüşü!
  </strong>
 </p>
 <p>
  Barcelona Autonoma Üniversitesi Uluslararası İlişkiler Öğretim Görevlisi Oriol Costa’ya göre, İspanya’nın iki köklü partisi PSO ile PP’ye oy ve itibar kaybettiren ekonomik kriz, Katalonya’da eskiden beri İspanya’yla uzlaşma taraftarı olan partilerin de erimesine yol açtı ve ‘bağımsızlık’ çıkışıyla taşınması zor bir siyasi krize dönüştü. Avrupa’da yüzde 25 işsizlik oranıyla ilk sırada bulunan İspanya, ekonomik krizle boğuşurken, nur topu gibi ama topsuz tüfeksiz bir ‘bağımsızlık’ talebiyle de karşı karşıya artık. Madrid yeni durumu görmezden geliyor ama nereye kadar.
 </p>
 <p>
  2008’den beri Avrupa’daki krizi Yunanistan’da olup bitenlerden izleyebiliyoruz. AB ekonomisinde yüzde 1 yeri olan Yunanistan’dan ziyade, krizin etkilerini büyük bir ekonomide izlemek ve sosyal-siyasal sonuçlarını irdelemek için İspanya doğru örnek. Hoş, pek çok uzmana göre bu İspanya değil, avro kriziydi. Avrupa gelişmesinde büyük katkı yaptığı ‘çocuklarına’ sahip çıkacak mıydı? Radyo spikeri ve gazeteci Aroa Ortega, “Yarına dair umutlar büyük darbe almış durumda. İnsanlar yarın iş bulabilecek mi?” diye soruyor.
 </p>
 <p>
  Barcelona’da ayaküstü yapılan konuşmalar benzer cümlelerle bitiyor. Barcelona’nın en lüks semti L’eixample’nin tarihi çarşısında balık satan Alihandro, satışlar azalınca fiyatları indirdiklerini ama düşüşü önleyemediklerini anlatıyor. Dünya markaları satan butik işletmecisi vergileri almadıkları halde satışların kötülüğünden yakınıyor. Yükselen milliyetçiliğe ve bağımsızlık söylemine de mesafeli: “Konu bağımsızlıkla değil, hükümetlerin beceriksizliğiyle ilgili.” Sonra Afrika’da sakatlandığı için gizli fil avı macerası ortaya çıkan İspanya Kralı Juan Carlos’u hatırlatıyor: “Fazla lüks. Özel uçak ve oradaki harcamalar, hepsi devletten.” Haber dergisi Tempo da son sayısında gündeme uygun biçimde eski diktatör Franko’nun konut harcamalarını işlemiş.
 </p>
 <p>
  Barcelona’da dışarıda akşam yemeği 20:30’da başlıyor. İtalyan pizzacıda geçirdiğimiz bir saat boyunca tek başımızaydık. Garson, çevrede kapanan yerleri gösterip isimlerini sayıyor. Ekonomik kriz her yerde... Katalan gazetesi La Vanguardia’ya konuşan psikolog, halkın yüzde 80’inin Noel’i moralsiz, melankolik ve deprasyonla karşıladığını söylerken; insanları tüketmeden de mutlu olabileceklerine ikna etmeye çalışıyor. Zira iyi hediyelerin alındığı eski günler geride kaldı. Diagonal’da düzenlenen ve gece yarısına kadar süren alışveriş festivali, ‘Şov devam etmeli’ vurgusu öne çıkıyor; en çok Rus ve İsveçli turistlerin harcama yaptığı kayıtlara geçiyor.
 </p>
 <p>
  Krizden çıkmak için çabalayan İspanya Başbakanı Mariano Rajoy, 160 bin avro ve üstündeki ev alımları karşılığında yabancılara oturum verileceğini açıkladı. Hedefte Rus ve Çinli zenginlerin olduğu söyleniyor. Ekonominin önemli ayaklarından biri olan turizm ve o cenahtan gelen haberler de iç açıcı değil. Barcelona El Prat Havaalanı, küçük Anadolu şehri havaalanı sakinliğinde. İspanya’nın en büyük turizm şirketleri peş peşe yüzde 30’lara varan maaş indirimlerine giriyor. Binlerce çalışanı olan El Corte İngles, Halkon ve Barcelo gibi şirketler söz konusu olan. Büyük işten çıkarmalar yerine ciddi oranlarda maaş indirimlerine kimsenin itirazı olamayacak gibi. 4 bin 500 kişiyi işten çıkaracağını açıkladı ülkenin en büyük havayolu şirketi İberia.
 </p>
 <p>
  <strong>
   Zengin gibiydik ama değildik!
  </strong>
 </p>
 <p>
  Avrupa’nın en büyük bankası olan Santander’in de ilk 9 aylık geliri geçen yıla göre 3’te 2 azalmış. Banka, İspanya dışındaki kazançları nedeniyle kendi ülkesinde krize direnebilmiş. Tersi de mümkün. Barcelona Uluslararası Çalışma Merkezi Uzmanı Eduard Soleri Lecha, “Bir banka sistematik olarak krizden etkilendiğinde, Avrupa’nın diğer ülkeleri de etkilenecek. Sistemin bir parçası çünkü. Fransa direkt etkileniyor. Eğer Fransa da böyle kriz yaşarsa bütün Avrupa etkilenir. Yunanistan, Avrupa ekonomisinin yüzde 1’i. AB bunu bile çözemedi.”
 </p>
 <p>
  Geçtiğimiz aylarda Fitch, İspanya’nın kredi notunu 3 basamak birden düşürdü. Tüketim harcamaları yüzde 8 düşmüş, illegal araba satışları yüzde 20 artmış, yayın sektörü yüzde 20 küçülmüş. İspanya’nın 2014’e kadar yüzde 6 küçüleceği öngörülüyor. İspanya ekonomisi son iki yılda iki kez resesyona girerken; uzmanlar, aynı tehlikenin 2013’te Avrupa için de söz konusu olabileceğine dikkat çekiyor.
 </p>
 <p>
  Ülkede kültür sanata ayrılan bütçede yüzde 30’luk kesinti yapılmış. Kültür sanat etkinliklerinden alınan vergi de yüzde 8’den 21’e çıkarılmış. Kültürel etkinliklerin ne kadar zayıfladığını Barcelona’da izlemek mümkün. Gazetelere, müze ve kütüphane müdürlerinin durdurulan kitap alımları ve bütçeyle ilgili ‘isyanı’ yansıyor. İspanya’nın ünlü gazetesi El Pais’te, içlerinde Ortadoğu uzmanı Ramon Lobo gibi önemli simaların da olduğu 150 kişi, ‘teknolojiye uyum sağlayamıyorlar’ diye işten atıldı. Pek çoğunun bloğu var ve Madrid’de onlar için manifesto yürüyüşü yapıldı. Lobo, krizde gazetecileri işten atmanın, alanda değil, masa başında haber yazmanın moda olduğunu ifade ediyor. İşadamları ve politikacılar hakkında yazı yazmak, ‘sert konulara’ girmek zorlaşmış artık. Ayrıca ona göre batan bankalardan yararlanan bir sınıf da doğdu İspanya’da.
 </p>
 <p>
  İspanya, 1997 ile 2006 arasında her yıl 675 bin ev inşa etti. Bu rakam Fransa, Almanya ve İngiltere’de aynı dönemde inşa edilen konut toplamından fazla. 1,5 trilyon dolarlık milli gelir ve yükselen inşaatlar meğer kötünün habercisiymiş. Öyle ki yükselen binalar ve kriz arasında felsefi ilişki bile konuşuluyor artık. Abat Oliba CEU Üniversitesi Ekonomi Bölümü Başkanı Dr. Ferran Porta, “AB, İspanya’ya büyük ekonomik desteklerde bulundu ama İspanya bunu yatırıma çeviremedi, harcadı ve bu duruma geldi. Zengin gibi görünerek harcadı ve fakirleşti.” diyor. Şimdi ise AB’nin yardım etmediğini, hem İspanya’da hem de Katalonya’da işlerin daha da karışacağını söylüyor. Porta’nın kötümser olmamak için sebepleri de var: “Yunanistan, Portekiz ve İrlanda’da başlayan kriz, İspanya’yı da çok etkiledi. İspanya yüzde 60-70 borçlu; ama Yunanistan’a göre iyi durumda!” Farklı düşünenler de var tabii.
 </p>
 <p>
  İspanya kendi kriziyle boğuşurken en büyük darbe eski sömürgeleri Arjantin ve Bolivya’dan geldi. İspanyol şirketlerine el konuldu, çalışanları işten atıldı. Özellikle Arjantin merkezli İspanyol petrol firması REPSOL’un ihalelerinin iptal edilmesi, İspanya’daki petrol fiyatlarını artırdı. Eski sömürge olan ve İspanyolca konuşan Güney Amerika ülkelerinin İspanya’ya karşı tavrının ‘tarihle’ ilgili olduğu ortada, nasıl devam edeceği ise merak konusu.
 </p>
 <p>
  <strong>
   Barcelona engelleniyor!
  </strong>
 </p>
 <p>
  Barcelona’nın turizm ve ticaret limanları Avrupa’nın en iyilerinden. Fakat İspanya, limanların kullanımına izin vermiyor. Yakın zamanda Çinli yatırımcılar Katalonyalı ortakla Barcelona’nın limanlarından yararlanmak istediğinde Madrid engeline takılmış. 2006’da Katalonya Parlamentosu’ndan büyük destekle geçen genişletilmiş ekonomik paket önerisi, İspanya Parlamentosu’nca reddedilmiş. “Göz göre göre gelen krize karşı Madrid hiçbir şey yapmadı.” deniliyor. Katalanlar engellendiklerini, kendi kaynaklarını kullanamadıklarını söylüyor. Ekonomist Dr. Ferran Porta, uluslararası ticaret anlaşmalarının Madrid’in onayından geçmesi gerektiği için Katalonya’nın ellerinin bağlı olduğu görüşünde: “Eğer CIU 50 değil de 70 parlamentere ulaşsaydı, Madrid üzerinde yaptırım uygulayabilirdi ama şimdi mümkün değil. İş Madrid’in inisiyatifine kalmış durumda.”
 </p>
 <p>
  Ekonomik krizi umursamaması, ayakları yere basmayan emlak zenginliği, ‘benim bankacılık sistemim örnek durumda’ havası, İspanya’ya ait günahlar Katalanlara göre. “İspanya, AB’nin kendilerinden istediği reformu kabul etmekte gecikti. Çünkü inanmıyordu.” diyor, ERC’ye yakınlığıyla bilinen Ara Gazetesi’nin yazarı Carme Colomina. Merkezi hükümetin, kemer sıkma politikasında her otonominin kendi giderleri olduğunu göz ardı ettiğini, krizle beraber Madrid ile otonomi bölgeleri arasında çok büyük gerilimin baş gösterdiğini de söylüyor Colomina.
 </p>
 <p>
  Barcelona Üniversitesi, tıp fakültesi onkoloji bölümü için kaynak bulmak amacıyla ünlü sanatçıların para almadan katıldığı konser düzenlemiş. Üniversite harçları yüzde 100 arttığı için öğrenciler çalışmak zorunda kalmış. Üniversitede bütün çalışanlardan kesintiler yapılırken fazla kazananlardan daha çok kesintiler yapılmış. İsminin haberde geçmesini istemeyen üniversite yöneticisi, şunları söylüyor: “Hayatı tamamen etkiliyor. Ekstra bir şey yapamıyorsunuz. Kuaför, spor salonu, kültürel etkinlikler lüks sayılıyor, maniküre artık gitmiyorum.” Sağlık harcamalarına bütçe yetmezken, güzellik malzemelerine ve lüks tüketime ekstra vergiler gelmiş. Onu dinleyince, geçtiğimiz günlerde İspanya’ya giden Başbakan Erdoğan ile Atletico Madrid’de oynayan milli futbolcu Arda Turan arasındaki esprili diyalog aklımıza geliyor:
 </p>
 <p>
  <em>
   -Arda, burada berber yok galiba!
  </em>
 </p>
 <p>
  <em>
   -Var başbakanım da ekonomi bozuk olduğu için kestiremiyoruz!
  </em>
 </p>
 <p>
  Katalanlar, demokratik çerçevede mücadelelerine devam ettiklerini, İspanyollar gibi tembel değil, çalışkan ve üretken olduklarını ama engellendiklerini ifade ediyor. “Bizim farklı olduğumuz bilinsin istiyoruz. Biz savaşçıyız, farklıyız diyoruz ama bağımsız olursak gerçekten öyle miyiz, değil miyiz ortaya çıkacak.” diyor güngörmüş Katalan kadın. Sınır oldukları Fransa’da bağımsızlık kazanan Andorra ve Monaco, onun için açık örnek: “Eğer başarısız olursak Andorra gibi kendi içimize mi çekiliriz, yoksa Monaco mu oluruz bilemiyorum.” Geçen aylarda bağımsızlık taraftarı gençlerin mağaza camlarını indirmiş olmalarını, “Yüzleri kapalıydı, provokasyon olabilir. Belki bağımsızlık olmayacak ama daha çok hak elde edeceğiz. Biz silahsız olarak bunu yapıyoruz” şeklinde yorumluyor.
 </p>
 <p>
  Katalonya, İspanya nüfusunun yüzde 16’sını, ekonominin yüzde 20’sini ve ihracatın yüzde 30-35’ini oluşturuyor. İspanya, Avrupa’nın 5. büyük ekonomisi. 45 milyonluk nüfusu ve bankalarıyla AB içinde önemli bir yere sahip. Türkiye’de Garanti Bankası’nın altında faaliyet gösteren BBVA (Banco Bilbao Vizcaya Argentaria) da İspanyol bankası. Krizin eseri 5 milyon işsiz var. 18-24 yaş arası işsizlik oranı yüzde 52. 2008’den beri var olan krizi konuşuyoruz ve Eduard Soleri Lecha’ya göre son aylarda bıçak kemiğe dayandı: “Yunanistan kadar olmasa bile sosyal sorunlar artıyor, yemek bulamayan insanlar, büyükbabasına sığınanlar var. İspanya dışarıya göç veriyor. Son bir yılda 500 bin kişi gitti İspanya’dan. Şimdi sosyal kriz var ve her gün artarak politik yöne de evriliyor.”
 </p>
 <p>
  <strong>
   Bağımsızlık mümkün mü?
  </strong>
 </p>
 <p>
  Ülkede gelecek göremeyen mühendisler Almanya’ya, inşaat sektöründe çalışanlar Fas’a ve Ortadoğu’ya gidiyor. Göçenlerin sayısı giderek artıyor. Yüksek lisans için geldiği Barcelona’da 5-6 yıl yaşayan Kolombiyalı Sulma Prado’yla dönüş uçağına binmeden önce konuşuyoruz. Ekonomik kriz sonrası Katalonya’nın psikolojik olarak kendisine korku verdiğini, ülkenin kısa sürede toparlanamayacağını, maaşların kesinlikle artmayacağını söylüyor Prado: “Katalonya’da işletmelerin yüzde 90’ı orta ve küçük ölçekli. Büyük şirketler Madrid’de. Barcelona yaşamak için rahat bir şehir, belli düzeyi var; ama o psikolojik gerilim insana korku veriyor. O yüzden ülkeme dönüyorum.”
 </p>
 <p>
  İspanya’nın otonomi bölgeleri içinde Katalonya, göçmen nüfusunun en yoğun olduğu yer. Krizden sonra, bir göçmen hastaneye kaldırılır ve sigortasızsa hastane ona bakmak zorunda değil. Barselona’nın tekinsiz sokakları ile merkezin ışıltılı dünyasını bazen bir bina, bazen de bir cadde ile ayrılıyor.  “İspanya’da 1 milyondan fazla kişi temel ihtiyaçlarını karşılamaya muhtaç ve 600 bin kadarı Katalonya’da yaşıyor.” tespiti iktisatçı Ferran Porta’nın.
 </p>
 <p>
  Seçim haftasını ve gününü hem Barcelona’da hem de Katalonya’nın Endülüs bölgesinde gözlemliyoruz. “Katalonya’ya evet ama İspanya’nın içinde”, “Mümkün olanı gerçekleştirelim”, “Bağımsızlığa oy ver”, “Federalizm” afişleri dikkat çekiyor.  ERC, PSC ve CIU’nun afişleri Katalanca iken, şu an İspanya hükümet partisi olan PP’nin afişleri İspanyolcaydı. Madrid merkezli PP aynı zamanda “Katalonya’da İspanyolca konuşanlar rahatsız ediliyor” söylemine sahip çıkıyor. Seçimlerde Katalonya’nın ‘bağımsızlığı’nı isteyenler ve İspanyol taraftarları ayrımı oluşmuş, bazı gözlemciler ayrımın giderek artacağı görüşünde. Katalan bağımsızlık söyleminin karşı ‘tez’ini inşa ettiğini, seçim sonuçlarını Türk lokantasında beraber izlediğimiz İspanyol ailede görmek mümkündü. Bağımsızlık isteğinin kriz bahanesiyle şişirildiğini ve başarısız olacağını düşünüyorlardı.
 </p>
 <p>
  Katalonya’yı ve Katalonya-İspanya ilişkilerini kaotik bir dönem bekliyor. Barcelona Autonoma Üniversitesi Uluslararası İlişkiler Öğretim Üyesi Oriol Costa’ya göre de ekonomik kriz siyasi kriz doğurdu. Bunun İspanya’nın siyasal yapısıyla da ilgisi vardı elbette: “İspanya’nın çok merkezci özellikleri de var, federal devlet özellikleri de... Devlet iki zıt sistemin birleşiminden oluşuyor. Bir taraftan federal, bir taraftan da merkeziyetçi yapı gerilim üretiyor.” Anayasa değişikliğinin şart olduğunu söyleyen Costa’ya göre Katalonya’da 24 Kasım’da yapılan seçimlerden sonra her şey daha çok karıştı: “Birkaç ay sonra İspanya, AB’ye gidip Yunanistan’ın, İrlanda’nın yaptığını yapıp ‘Bittim’ diyebilir!”
 </p>
 <p>
  Sonu felaket olan yola neden girilmiştir peki? Costa’ya göre, Katalonya’nın bağımsız olması imkânsız: “Zira bu durum AB’den çıkmak demek ki ne Katalan elitleri ne de İspanya seyirci kalacaktır. ‘Bağımsızlık’ söylemiyle seçime giden iktidar partisi CIU’ya oy veren zengin Katalan elitlerin karşı çıkacağı da açık. Yani iktidar partisi, imkânsıza oynayarak Madrid’le pazarlık masasına oturabileceği güce erişmeyi amaçladı ama başaramadı. Yüzde 30’larda kaldı. Bağımsızlıkçı ya da Madrid yanlısı partilerle koalisyon kurmak zorunda ki iki durumda da çıkmaz söz konusu. Bağımsızlık politikalarına devam etmesi halinde elit zengin Katalan destekçileriyle, vazgeçtiğinde orta direk partililerle karşı karşıya gelecek. Sonuç’ta Madrid’e karşı da, halka karşı da daha zayıf düştü.”
 </p>
 <p>
  Costa’ya göre, halkta bağımsızlık isteği ortaya çıkınca CIU iktidarını ve Madrid’le arabuluculuğunu biraz daha uzatmak istedi ama tam tersi sonuç aldı. Artık CIU’nun arabulucu olması imkânsız olduğu gibi aynı konumdaki partilerin zayıfladığı da açık: “Madrid’le Katalonya arasında hiçbir şekilde tansiyon inmeyecek. Seçimler dengesizlik ve düzensizlik doğurdu.”
 </p>
 <p>
  Katalonya’nın ‘bağımsızlık’ isteği ile ekonomik talepler paralel ilerliyor. Aslında istediği eşit muamele görmek, fazladan alınan yüzde 8’lik verginin düşürülmesi, ödedikleri vergilerin kendilerine de yansıtılması… Ara Gazetesi yazarı Carme Colomina, 11 Eylül’deki yürüyüşün bir hükümet eylemi olmadığının altını çiziyor: “Yürüyüş manifestoya dönüşünce o tarakta bezi olmayan hükümet ‘Tamam o zaman, seçime gidelim’ dedi. Madrid, bir buçuk milyon kişinin yürüyüşünden sonra herhangi uzlaşmaya yanaşmadı. Ortaya çıkan seçim sonuçları sonrası Katalonya daha da karışacak. Çünkü ekonomik kesintiler artacak. Madrid, Katalonya’yı cezalandırabilir.”
 </p>
 <p>
  Peki, Katalonya’nın ekonomik talepleri karşılanırsa ne olur? “Vergiler düşse dahi bir bölümü sakinleşmeyecek, bağımsızlık istemeye devam edecek. Anlaşma geciktikçe bağımsızlıkçılardan çok azı Madrid’den yana tavır alacaktır.” diyor Colomina.
 </p>
 <p>
  <img alt="" height="452" src="http://web.archive.org/web/20160114015536im_/http://medya.aksiyon.com.tr/aksiyon/2012/12/10/ispanya-harita.jpg"/>
 </p>
 <p>
  <strong>
   Katalanca mı, İspanyolca mı?
  </strong>
 </p>
 <p>
  Tarbut Sefarad Kültür Derneği Başkanı Mario Javier Saban, Manisa kökenli Türkiye Yahudisi bir aileye mensup. Dört üniversitede ders veriyor. Felsefe ve tarih üzerine çalışıyor. Konu üniversitelerin araştırma fonlarının kesilmesi ve akademik çalışmaların durmasından açıldığında “Eğitim hiçbir zaman iyi değildi zaten. Kriz bahane olarak kullanılıyor. 1492’de İsabel (Müslümanlar’ın ve Yahudiler’in İspanya’dan atıldığı tarih) ile birlikte eğitim kilisenin eline geçti, sonra toparlanamadı.” şeklinde konuşuyor. Krizin elbette eğitimi etkilediğini, yeni nesil kaliteli mastır ve doktora öğrencilerinin yurt dışına gittiğini söylüyor. Ona göre AB içinde İspanyolca kültür dili ile üretilmiş eserlere talep yok: “Ben İspanyolca yazıyorum, çevrilmiyor bile. Almanca, Fransızca ve İngilizce yazılan kitaplar hemen çevriliyor. İspanyolca Güney Amerika’da yaygın bir dil olmasına rağmen Avrupa’da tutulan bir dil değil. Katalan hükümeti ve Roman Lluil Vakfı da Katalanca eserler yazıldığında hemen seni destekliyor, ama İspanyolca yazdığında birçok zorluk çıkartıyorlar.”
 </p>
 <p>
  Katalanca, yazışmalar, eğitim ve üniversitelerde zorunlu resmi dil durumunda. Pratikte Katalanca bilmeden de üniversite okuyanlar var ama bu hocalara bağlı. Barcelona’nın tarihi bölgesinde 3. kura kadar bedava ders veren belediyeye ait dil merkezi dikkatimizi çekiyor. Yabancı futbolculara Katalanca öğrenme zorunluluğu olduğu söyleniyor ama Barcelona’nın yıldızı Messi’nin Arjantin aksanıyla konuştuğu İspanyolca herkesin malumu.
 </p>
 <p>
  Katalanca bilinen ilk eser 890’da yazılmış. Homilies D’organya. 2007’de daha Türkiye’ye sıra gelmemişken  Katalanlar Frankfurt Kitap Fuarı’nın konuk ülkesiydi. Barcelona’da Katalan La Vanguardia’nın İspanyolca, Madrid merkezli El Pais’in de Katalanca nüshası çıkıyor. 11 Eylül yürüyüşünden sonra Madrid’in eğitimde Katalanca’nın tek zorunlu dil olmasını değiştirecek bir hamle yapması Katalonya’nın önemli gündemlerinden. Katalonya’nın iç bölgelerindeki küçük şehirlerden Barcelona’ya üniversite eğitimi için gelenlerin İspanyolca bilmemeleri, istisna değil. Barcelona maçlarında ‘bağımsızlık’ bayraklarının açılması, Barcelona Belediye Başkanı Xavier Trias’ın bağımsız olmaları halinde Fransız liginde top koşturabileceklerini söylemesi de tesadüf değil.
 </p>
 <p>
  Felsefe doktoru Mario J. Saban’a göre laiklik tutmadı, onun yerini milliyetçilikler aldı: “Artık milliyetçilik akımı din gibi. Dini ayırdı, kendisi dinî hâle geldi. İki tip milliyetçilik var: ‘Ben en iyiyim, diğerleri kötü’ ve ‘Benim milliyetçiliğim, benim kültürüm bana ama diğer kültürler de var’. İspanya ve Katalonya’da son 10 yılda ilki güçleniyor. Modern milliyetçilik dediğimiz ikincisi aşınmaya başladı. Hem İspanyol hem de Katalan milliyetçiliği ekstreme kayıyor.”
 </p>
 <p>
  Ne diyelim, Allah kurtarsın. Adios Barcelona!…
 </p>
 <p>
 </p>
 <p>
  <strong>
   Katalonya ve İspanya’nın kısa tarihi
  </strong>
 </p>
 <p>
  Katalanlar zaman zaman Fransa’ya bağlanır, hiçbir zaman krallık merkezi olmaz. ‘Kont’larca idare edilir tarih boyunca. “9. asırda bile Müslümanlarla savaşmadık. Savaş varsa biz yokuz. Müslümanlarla bu bölgede yaşarken hiçbir sorun olmadı. Ayrıca tarımda çok iyiydiler, Katalanlarla beraber çalışıyorlardı.” diyor avukat Antoni Castella. Dünyada ilk seçim sistemleri üzerine çalışmalarıyla bilinen Katalan düşünür Roman Llull’un tek tanrılı dinlere yaklaşımı İspanya’dan farklıdır. Müslümanlar ve Yahudilerle diyalog kurar, Arapça yazacak kadar dile hâkimdir ve İbranice de bilir. Katalanların tavrını Roman Llull’un yaklaşımı belirlemiştir. Ayrıca dünyanın en eski ve sürekli parlamento deneyimlerinden birine sahiptir Katalanlar.
 </p>
 <p>
  1492’de Kastilya Kraliçesi İsabel ile Aragon kralı evlilik anlaşmasıyla birleştiğinde aşağı yukarı bugünkü İspanya sınırları şekillenir. Yahudiler ve Müslümanlar kanlı bir şekilde İspanya’dan sürülür. Aynı yıl İspanya, Güney Amerika’yı keşfedip büyük zenginliğe kavuşurken Katalanların Amerika’ya girmesine izin verilmez. Katalanlar kendi parlamentolarında yemin etmek şartıyla İspanya Krallığı’na vergi vermeyi kabul ederler. 1711’de İspanya ile birleşirler. Kral, Katalan parlamentosunda yemin eder ama 3 yıl sonra Katalanca’yı yasaklar. Katalonya’ya İspanyol vali atanır, her üç-dört yılda bir Katalanlar ayaklanır. Fransız İhtilali’nden sonra İspanya’da baba ve oğul arasında çıkan taht kavgasını bahane eden Napolyon İspanya’ya girer. Ülkesine dönerken bir İspanyol anayasası bırakır 1812’de. Katalanlar 10-20 yıl Fransa’ya bağlanır.
 </p>
 <p>
  19. asır ile birlikte İspanya’da askerî ayaklanma dönemi başlıyor. Zenginleşen liberal sınıfla eski muhafazakar kesimin karşı karşıya geldiği, Bask’ların ‘mali’ özerkliklerini elde edebildikleri de bir dönemdir. 20. asırda ilk İspanyol Cumhuriyeti askerlerce kurulur. Bu ilk kurulan cumhuriyet döneminde otonom sistem verimli bir şekilde uygulanamaz. 1923´te Primo de Rivera ile ilk askerî yönetim ve diktatörlük sistemi gelir. 1931’de Cumhuriyet sivillerin eline geçer. Bu dönemde Katalonya Frances Macia idaresinde ilk Katalan bağımsızlığını ve cumhuriyetini ilan eder. Bağımsız cumhuriyetleri yalnızca birkaç gün sürer ve federal Katalonya kurulur. 1933-1936 İspanyol iç savaşından sonra iktidara el koyan Franko 1975’e kadar diktatörlüğünü sürdürür. “Tamamen anti Katalan dönem. Katalanca sokakta da yasaklandı.” diyor Castella.
 </p>
 <p>
  Franko ölmeden kendi yerine atadığı Kral Juan Carlos, İspanya’nın demokratik düzene geçişin, Başbakan Suarez’le birlikte en önemli aktörüdür. Frankocu ordu baskısı ile Bask’ın bağımsızlığı için savaşan ETA terörü arasında anayasa çalışmaları yapılır ve bu 1978’de kabul edilir. Öyle ki anayasa maddelerinin hazırlanma aşamasında ETA faaliyetlerini sürdürür, etkilemek ister. Bask bölgesi de bir otonomdur teoride ama siyaset bilimci Oriol Costa’ya göre de ‘neredeyse bağımsız’dır bugün. ETA’nın Franko döneminde yaptığı eylemler bir diktatörlüğe karşı savaş gibi görülüp sempati toplasa da zamanla bu algı değişecektir. İspanya’da 1981’de başarısız bir de darbe girişimi yaşanır.
 </p>
 <p>
  <strong>
   Bir uyanış mümkün
  </strong>
 </p>
 <p>
  “Kahve iç, mağaza gez… Felsefe buydu ve tüketim üzerinden dikte edilen bir mutluluğun diktatörlüğü vardı ve o çöktü. Uyanış dönemindeyiz aslında.” diyor Psikiyatr Dr. Graciela Elosegui. Uyanış her krizin meyvesidir aslında. İspanyol asıllı Müslüman müzisyen Halil Barcena’ya göreyse ekonomik krizle paralel artsa da ‘maneviyat’ krizi daha eski ve etkileri daha derin: “Geleneksel kültürü getiren din faktörü gün geçtikçe kayboluyor. Geleneksel ideolojiler, sosyalizm, sağcılık-solculuk hepsi bitti. Şimdiki nesilde ne ideoloji ne de din kaldı. İş yok, amaç yok, ideoloji yok, din yok, gelenek yok, eğitim yok… Bu amaçsızlık da boş insanlar ortaya çıkarıyor.” Peki arayış var mı? “Elbette.” diyor Barcena, “Manevi boşluk için kilise dışında farklı arayışlara girdiler.  Budizm vesaire... İslam’a da yöneliş var ama bir akım korkularla çevrelendiklerinden daha çok sufizmle ilgileniyorlar.”
 </p>
 <p>
  <strong>
   Antoni Castella (Avukat, Katalan milliyetçisi): Borcunuzu ödeyelim, bağımsızlığımızı verin!
  </strong>
 </p>
 <p>
  1975’te Franko öldükten sonra şimdiki İspanyol anayasası hazırlandı (1978). Diktatörlükten yeni çıkıldığı için, sivil anayasa olmasına rağmen askerleri korkutmayacak şekilde yapıldı. Milliyetçilik maddeleri de çok değiştirilmedi, ‘Dillerini konuşabilirler’ vesaire dendi. Sorun, o geçiş döneminde hazırlanan anayasada. Anayasanın değişmesi için yüzde 66 oranında vekilin evet demesi gerekiyor ki Katalanların tek başına yapması mümkün değil. İspanya hükümeti bağımsızlık talebine ‘hayır’ diyecek ama Katalonya’nın başka çaresi yok. Vazgeçmeyecek bağımsızlığından, AB’ye gidecek, Amerika’ya gidecek, bağımsızlığını ilan edecek. Kosova örneği var. AB hayır dese de İsveç, Norveç gibi ülkeler var. AB ülkesi olmadan zenginlikleri ortada. Bizi Avrupa’ya kabul etmeseler de komik olacak. İspanya’nın da 400 milyar avro borcu var. İspanya mümkün değil ödeyemez. ‘O borçlarda size yardım edelim, ama bağımsızlığımızı verin’ diyebiliriz.
 </p>
 <p>
  <strong>
   Eduard Soleri Lecha (Barcelona Uluslararası Çalışma Merkezi): Direkt ayrılmak istiyorlar, işte bu yeni bir şey!
  </strong>
 </p>
 <p>
  Katalonya’da ‘bağımsızlık’ eksenli geçen seçim krizin eseri. İspanya’ya yeni reformları yapması için bir uyarı aslında bu. Yüzde 50-60 arasında bir oran Katalonya’nın bağımsızlığını istiyor. Dil bağımsızlığı, politik değil, direkt ayrılmak istiyorlar. İspanya hükümetine karşı güvensizlikten doğdu. Burada tabii milliyetçi akım da ekonomik krizden biraz faydalandı. Gelecek 4 yılda bağımsızlık için bir referandum olmasa bile politik düzensizlik meydana gelecek. 1,5 milyon insan yürüdü. İspanya bundan etkileniyor ve korkuyor da. Bulduğu çare de Avrupa Birliği’ne çağrı yapmak, Katalanların büyük işadamlarına baskı yapmak, destek vermeyin diye.
 </p>
 <p>
  <strong>
   Oriol Costa (Barcelona Autonoma Üniversitesi Uluslararası İlişkiler Öğretim Üyesi): Hem bağımsızlık hem de ispanya taraftarları yükseldi!
  </strong>
 </p>
 <p>
  Katalonya İspanya’ya bağlı ve kendi başına yapacak bir şeyi, devlet kuracak gücü yok. İspanya ödüyor buradakilerin maaşlarını. Ama tansiyon inmeyecek. Katalonya’nın anlaşma yolu bulması gerekir, yoksa daha fazla dayanma gücü yok. Halkın bir kısmı birkaç aydan beri bağımsızlıktan yana kaydı ama bütün nüfus ve Katalan kurumları tarafından desteklenen bir şey değil. Seçim süreci hem bağımsızlık taraftarlarını hem de İspanya taraftarlarını yükseltti. Ekonomik krizle birlikte Katalanlar İspanya’da 4. bir yönetim şekli çıkartmak istiyor. (Bask, Navarra, Otonomi.) Kriz, aslında bağımsızlığı gündeme getirmek için fırsat oldu. Yeni anayasa bir çözüm olabilir.
 </p>
 <p>
  <strong>
   Dr. Ferran Porta (Abat Oliba CEU Üniversitesi Ekonomi Bölümü Başkanı): Katalonya’da alım gücü düşüyor!
  </strong>
 </p>
 <p>
  Ekonomik krizin politik sonuçları Fransa ve Almanya’da görülecek. Katalonya erken seçimleri, İspanya’nın ekonomi siyaseti tercihlerini çok fazla etkilemeyecek ve işler biraz daha karışacak. Devlette şu an para yok ve eğer para yoksa ne yapabilir ki? İspanya’da ne kadar devlet (17 otonomi bölgesi var) varsa o kadar ayrı parlamento, kongre, senato var. Gereksiz kurumlar ve gereksiz harcamalar var. Gereğinden fazla resmi araç var. Madrid topladığı vergilerin yüzde 4´ünü Katalonya’ya geri verse veya vergileri hizmet olarak yansıtsa sorun çıkmayacaktı. Katalonya’nın alım gücü düştü ve her geçen gün daha da düşüyor. Gelir ve harcama, pahalılık düzensizliği var. Mesela İspanya’nın en uygun yaşama yerlerinden olan Endülüs bölgesinde bir üniversite hocası ile Barcelona’daki aynı ücreti alıyor. Barcelona’da yaşam daha pahalı olduğu için pahalılık düzensizliğinden dolayı geçim sorunu yaşıyor.
 </p>
 <p>
  <strong>
   Roger Albinyana (CIU Partisi yöneticisi): Hakkımızı terörle değil, demokratik yollarla arıyoruz
  </strong>
 </p>
 <p>
  Ekonomik kriz siyaseti hareketlendirdi ama kriz olmasa da ‘bağımsızlık’ söylemi olacaktı. 2008 yılında kriz başladığında İspanya çok önemsemedi ve önlemler almadı. Katalonya halkı krizi İspanya’ya bağlıyor ama politik olarak sistem içinde hiçbir yaptırım güçleri yok. Son söz sahibi Madrid. En çok vergi veren ve en az yatırım alan durumunda. Bunu değiştirebilecek yetkisi ve gücü yok. “Bağımsızlık” aslında halkın kararı. Zaten sokağa çıkarak da gösterdi. 7 milyonluk Katalonya’da 1,5 milyon kişi sokağa çıktı. CİU tam bağımsızlık yanlısı bir parti değil, kurulduğundan beri İspanya ile arabulucu gibi. Biraz da halka saygıdan dolayı bu konuya girdi. 2011’deki İngiltere-İskoçya modelinde de görüyoruz demokratik yollarla kendilerini ifade ediyorlar ve haklarını arıyorlar. İspanya hiçbir şekilde hakkımız olanı vermiyor. İspanyol anayasasında otonomilerin ‘bağımsızlık’ talep etme hakkı yoktur. 40 yıl önce diktatörlükten kurtulma evresinde yazılmış anayasayı şimdi dayatınca olmuyor. Katalanların İspanya içinde nüfusu belli, anayasayı değiştirme gücü yok ama seçimle İspanya’ya tavrını göstermek istiyor. Sesimizi dünyaya duyurmaya çalışıyor. Demokratik usuller tarihten gelen bir şeydir bizde ve hiç terör olmadı. Kont’lar varken bile oy vardı, seçime gidiliyordu. İspanya ile ilişkimiz ticaret üzerinden yürüdü, savaşla değil.
 </p>
 <p class="Body1">
  <strong>
   Dr. Mario Javier Saban (Tarbut  Sefarad Kültür Derneği Başkanı): AB’yi kurdular ama birlik olamadılar!
  </strong>
 </p>
 <p class="Body1">
  Kim daha az çalışıyor, kimi daha çok… Bir devlette farklı farklı bölgeler var. Hepsi aynı şekilde üretmiyor. Yunanlı çalışan bir Alman işçisi gibi değil. İspanya ile Katalanlar da aynı değil. Mesela 5 kişi arasında 3 kişi daha çok çalışıyor, 2 kişi az. Ama herkes aynı maaşı alıyor. Katalanların hissettiği ve söylediğ biz İspanyollardan daha üretkeniz, daha çalışkanız o yüzden İspanya içinde değerlendirilmek istemiyoruz. Yarın Katalanya içinde de olacak, şu çalışıyor, bu çalışmıyor… Bunun sonu yok ki!
 </p>
 <p class="Body1">
  AB’de lider yok. İspanya Katalanya meselesi değil,  bir lidere ihtiyaç var. AB’de ekonomik birlik olmazdı zaten. İngiltere sezdi bunun olamayacağını, o yüzden ‘paramı değiştirmem’ dedi. Kim ekonomiyi kontrol ediyorsa en güçlü olan odur. Sorun Ortaçağ’dan geliyor.  Bunlar feodal zihniyetteler. “Ben daha iyiyim, sen daha kötüsün” diye kendi aralarında birlik olmamışlar.  AB ile yaptılar ama olmuyor. Çin ve Amerika’nın para birimi de düştü ama onlar ticari olarak yarışıyorlar. Euro yüksek olduğu için bu yarışa giremedi, çünkü Almanya’da enflasyon korkusu vardı. Euro’nun güçlü oluşu Avrupa’yı güçlendirmedi, zayıflattı. Avrupa kredi kartıyla kazandığından daha çok harcadı. Kazanmıyordu ama borç ediniyordu. Bunun bir sonu var. Şu anda fiyatlar da düşer yine de alan olmaz. Tüketim yok, çünkü para yok. Tamam artık bu sistemin bitme noktasındayız, çöküşü yaşıyoruz. Bundan çıkış yolu 1930’lu yıllara dönmektir. Ama 30’lardaki kaynaklar yok elde, kaynak da kalmadı.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/adios-ispanya_534228), [web.archive.org (arşiv bağlantısı)](http://web.archive.org/web/20160114015536/http://www.aksiyon.com.tr:80/kapak/adios-ispanya_534228)
