# “Minyatür'ün tek kusuru ‘minyatür’ olması”

*Muhsin Öztürk Bilinmeyen-tarih*

<div>
 <p>
  <font>
   “Sadece Hz. Yusuf ve Zeliha üzerine Batıda pek çok sanat eseri görürsünüz. Thomas Mann dört tane roman yazmış Hz. Yusuf ve Zeliha üzerine. Ve bu romanların her biri de ayrı ayrı besteciler tarafından oratorya olarak bestelenmiş. Hem Osmanlı hem de klasik ve çağdaş Batı sanatı Hz. Nuh, Süleyman Peygamber, Nuh tufanı üzerine nice sanatsal ürünler vermiş. Çağdaş Türk sanatının bundan uzak durması büyük kayıplara yol açıyor”
   <br/>
   <br/>
   Metin And, özgeçmişi sayfalara sığmayan uzun ömürlülerden. Bir çoğu büyük ebatlı 51 kitabı, yurt içinde ve yurt dışında pek çok önemli üniversitede öğretim üyeliği var. Aldığı nişan ve ödüller cabası. 15 yıl tiyatro eleştirmenliği yapmış, sonraki 15 yılda ise hiç tiyatroya gitmemiş. Vaktini öyle “iki koltuğun arasında oturup etkinlik takip ederek” geçirmek istememiş. 2002 yılında iki kitabı çıktı; bu yıl sonuna kadar bu sayı dörde çıkacak. Türkiye İş Bankası Kültür Yayınları’ndan çıkan “Osmanlı Tasvir Sanatları: 1, Minyatür” adlı kitabı adından da anlaşıldığı gibi bir projenin ilk kitabı. Metin And’ın çalışması Orhan Pamuk’un “Benim Adım Kırmızı”sından sonra başlayan minyatür ilgisi ve hevesini “bilgi” noktasına taşımak isteyenlerin ilgilenebilecekleri ve fazlasıyla bilgilenecekleri bir kitap.
   <br>
    <br>
     Kitap, genel bir tasvir sanatı değerlendirmesiyle başlıyor. Tasvir sanatının Osmanlı’da bulduğu karşılığa, minyatüre, minyatürün gelişim evrelerine ve bu evrelere ait eserlere değiniyor. Kitabın ilerleyen bölümlerinde nakkaşhane ve nakkaşlar; minyatüre malzeme olan figürler ve temalar ele alınıyor. Metin And’a göre minyatür sanatının eksikliği pek çoklarının söylediği gibi “Avrupa resmindeki gibi bir derinlik olmaması, pespektifin olmaması” değil. “Picasso’da pespektif var mıydı yani?” Ona göre minyatürün tek bir kusuru var; o da “minyatür” olması. Yani en güzel örneklerini Osmanlı’da görebileceğimiz hat sanatında olduğu gibi, ürünlerini camilere, evlerimizin bir köşesine asabildiğimiz bir sanat dalı olmaması. Önemli sayılan kitapların sayfalarına işlenen, kitap kimdeyse ona ait olan bir şey. Şöyle ki; minyatür çoğunlukla padişahların buyruğuyla hazırlanan kitapların sayfalarına işlenen bir “saray sanatı”. Sözgelimi üç cildi yurt dışında olan Hz. Muhammed’in hayatını (a.s.m.) anlatan 6 ciltlik kitapta 800 adet minyatür var. Metin And, bu çalışmanın dünyada başka bir eşi olmadığını, aynı zamanda bizim Hz. Muhammed’e olan büyük hürmetimizin bir göstergesi olduğunu söylüyor. Kitapta yer alan 800 minyatür pek çok diğer minyatürler gibi saklı; her isteyenin görebileceği uzaklıkta değil. Son yıllarda hazırlanan büyük ölçekli Osmanlı sanatı kitaplarına kaynaklık eden Topkapı Sarayı, bünyesinde bulundurduğu minyatür çalışmalarını genel izleyiciye açmıyor; pek çok prosedür gerekiyor görebilmek için.
     <br>
      <br>
       Yazar, bu tür çalışmalarda görülmeyen bir şekilde, daha sunuş bölümünde hadis ve ayetlerle İslam’ın tasviri yasaklamadığını; tasviri içeren nesnelerin putlaştırılma eğilimine karşı uyarılar getirdiğini vurguluyor. Bunun en büyük kanıtı İslam tarihi boyunca bolca karşılaştığımız canlı ve cansız tasvirlerdir. Ne Selçuklu ne de Osmanlı tasvire yasak koymamış; hem minyatürler  hem  de çiniler hayvan ve insan tasvirleriyle doludur çünkü. Selçuklular’dan kalan Kubat Abat’ta bu tasvirlerden bolca görmek mümkündür.
       <br>
        <br>
         Metin And, Osmanlı’da ve Batı’da görülen fakat bugün çağdaş Türkiye’de örneklerine rastlanılmayan bir olguyu eleştiriyor: Kur’an’da da yer alan, bütün dünyanın evrensel değer olarak kabul ettiği ve Batı’nın müzikte, resimde, edebiyatta ilham aldığı evrensel figürlerin çağdaş Türk sanatçılarının alanına girmemesi.
         <br/>
         <br/>
         Sanki biz “Atatürkçü” değiliz
         <br/>
         <br/>
         Muhatabımız kitabın giriş yazısını Osmanlı ile ilgili çalışma yapanların karşı karşıya olduğu tavra ve bu tavrın sahiplerine dair değerlendirmeye ayırmış. Osmanlıyla ilgili çalışma yapanlar şu tür ithamlarla karşılaşabiliyorlar: Sapık bir ima içeren Osmanlı sevicisi, aptal, budala vs... Kendini iyi bir “Atatürkçü” olarak gören Metin And, çağdaş Türkiye’yi Osmanlı’nın bir devamı saydığını ve zaten başka türlü düşünmenin imkanı olmadığını söylüyor. Üstelik Atatürk ve arkadaşları eğitim ve birikimini Osmanlı’dan almışlardır; bugün devlette var olan kurumların hemen hepsi Osmanlı döneminde kurulmuştur. 700. yıl etkinlikleri ve çalışmalarından sonra bu ön yargının büyük ölçüde kırılabileceğini hatırlattığımızda belli ki bazı kişileri kastederek “Hayır kırılmıyor. Onlar biz Atatürkçüyüz, Cumhuriyetçiyiz diye tutturmuşlar. Sanki biz değiliz” diyor Metin And ve şöyle devam ediyor: “Geçmiş kötü bile olsa bize ait bir şeydir. Osmanlı uygarlığını inkar etmek olur mu?  Ki, Osmanlı tarihinde ders alınacak o kadar şey var ki bugün Amerika gibi ülkeler Osmanlı’yı inceliyor. Bence İngiltere gibi ülkelerin incelemeye ihtiyaçları var. Çünkü farklı kültürleri bir arada tutma konusunda çok ciddi sorunları var.” Osmanlı’daki ‘aydınlık’ tarafları göremeyen, onu sadece bir açıdan değerlendirenlere de bir çift sözü var; “Fatih sadece İstanbul’u fethetmemiş. Divan yazmış, şair olmuş, Avrupa’nın ünlü sanatçılarını İstanbul’a davet etmiş. Aydınlık ve sanatçı kimliğini göz ardı edemeyiz. ”
         <br/>
         <br/>
         Metin And, son yıllarda minyatürü çağdaş ressamların konu almaya başladığını ama pek çoğunun kötü taklitten öteye geçemediğini söylüyor: “Minyatür taklit edilemez. Çünkü o kadar ince çalışıyorlar ki. Tek kıllı fırçayla çalışıyor nakkaşlar. Çoğu gözlerini kaybediyor. O kadar ince bir işçilik. Yeni bazı ressamların yaptıklarını görüyorum, kalın kaşlar yapıyor kopya yaparken. Onun minyatürlüğü kaybolduğu gibi çok çirkin bir resim oluyor.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 11 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11888), [web.archive.org (arşiv bağlantısı)](http://web.archive.org/web/20050228022516/http://www.aksiyon.com.tr:80/yazdir.php?id=11888)
