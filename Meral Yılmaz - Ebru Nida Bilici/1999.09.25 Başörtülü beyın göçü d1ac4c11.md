# Başörtülü beyın göçü

*Meral Yılmaz - Ebru Nida Bilici 1999.09.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gözleri ağlamaktan kızarmış bir anne, Atatürk Havalimanı Dış Hatlar Salonu'nda gözbebeği, biricik kızı Nilgün'ü ilk yurtdışı yolculuğuna göndermeye hazırlanıyor.
  </font>
 </div>
 <div id="newsText">
  <font class="detail-text">
   "Gidecekler. Burada okuyamadılar, oralarda okuyup mezun olacaklar" diyor ağlamaklı bir sesle Sabriye Hanım. Biricik kızı Nilgün İstanbul Üniversitesi Diş Hekimliği Bölümü'nde okurken, başörtüsünü açmadığı için okuldan uzaklaştırılmış. Doktor olmayı kafasına koyan Nilgün, aralarında bilgisayar mühendisliği bölümü ve başka tıp öğrencilerinin de olduğu bir grupla Azerbaycan'da bir üniversiteye kayıt yaptırmayı başarmış. İlk kez yurtdışına çıkmaya hazırlanan bu öğrenciler de, tıpkı Sabriye Hanım gibi, şaşkınlıkla sevinç arası duygular içerisindeler. Sevinçliler, çünkü onlara başörtüleri ile birlikte kucak açan bir Türk ülkesi bulmuşlardı. Kaygılıydılar, tekrar dönmek ve buralarda hizmet etmek istiyorlardı. "Ben muhakkak döneceğim" diyordu öğrencilerden Hatice. "Ya değişen hiçbir şey olmazsa?" diye sorunca, gözleri donuklaşıyordu hepsinin. Yoksa dönüşü olmayan bir yola mı giriyorlardı...
   <br/>
   <br/>
   Türk cumhuriyetlerine gitmek üzere Atatürk Havaalanı'ndan hareket eden tıp, bilgisayar mühendisliği gibi alanlardan bir grup başörtülü öğrenciyle görüşmek ve ruh hallerini gözlemleyebilmek için gittiğimiz havaalanında, bu hüzünlü ayrılış sahnesine şahit oluyorduk. Biz gözlemledik, tekrar dönüp geldik ama onlara "gitme kal" diyemedik...
   <br/>
   <br/>
   Bu iç parçalayan dramatik sahnenin oluşması, ilk olarak Cerrahpaşa Tıp Fakültesi öğrencisi Nilüfer Pehlivan'la başlamıştı. Başörtü yasağının son haliyle yaşanmaya başladığı 1998'in ilk mağduruydu Nilüfer. Dördüncü sınıftaydı. Cerrahi bölümü hocası, başörtülü olduğu için onu sınıfa almamıştı. Böylece tıp fakültelerinden diğerlerine doğru halka halka tüm fakülteleri sarmaya başlamıştı İstanbul Üniversitesi'nin örtü yasağı. Tabii bu yasakları, YÖK desteği ile diğer üniversitelerdeki yasaklar izledi. Ardından binleri aşkın başörtülü öğrenci ya okula alınmadı, ya da disiplin cezaları ile okuldan uzaklaştırıldı.
   <br/>
   <br/>
   Yasakçı kervan yola koyulmuştu bir kere. Son günlerin çok konuşulan af yasası da yetişti bu kervana. "Kurallara uymak koşuluyla okullara devam edilebilecek..." Bir genelgeye dayanan ve yasal dayanakla açıklanması zor olan kıyafet kargaşası, artık af kanununda 'kural' olarak zikredilebilecekti. Başını açmayı kabul eden öğrencileri dışarıda tutarsak, yasanın teğet geçtiği yani başlarını açmak istemeyen öğrencilerin önünde artık iki seçenek vardı. Ya okula devam etmeyip mücadelelerini hukuk alanında sürdürerek yasakların kalkmasını bekleyeceklerdi, ya da inançlarından dolayı başlarını kapatanlara eğitim yasağı koymayan demokratik ülkelere gideceklerdi.
   <br/>
   <br/>
   Geçtiğimiz sene üniversiteye dönme ümidi kesilen öğrencilerin bir kısmı yurtdışında eğitim almayı denemişti. Ancak bunu başaranların sayısı çok azdı. Maddi poblem yaşayanların bir kısmı da bir süre sonra geri döndü. Ancak yeni af yasası ile ümitlerin iyice yok edilmesi, yurtdışına başörtülü öğrenci göçünü hızlandırdı. Bazı öğrenciler bunu kendi imkanı, bazıları da sivil inisiyatiflerin girişimleri ile gerçekleştirdi. Kesin olmayan rakamlarla bu yıl Avusturya'ya 20, Almanya'ya 2, İrlanda'ya 3, Macaristan'a 25, Hollanda'ya 10, Azerbaycan'a ise 40 kadar öğrenci gitti. Ancak bunlar ailesinin onayını alabilen ve burs bulabilen öğrencilerin sayısı. Gitmek istediği halde maddi sebeplerle gidemeyen yüzlerce öğrenci daha var sırada.
   <br/>
   <br/>
   Dış görünüşe bakmayız
   <br/>
   <br/>
   Peki Türkiye'nin "siyasal sembol oldu" veya "irtica" gibi anlamsız sebeplerle eğitim haklarını ellerinden aldığı bu öğrenciler, nasıl oluyor da dünyanın dört bir yanından kabul görüyordu. Bu sorunun cevabını en iyi, öğrenci başvurusu fazla olduğu için teamüllerin aksine yerinde mülakatlar yapması için İstanbul'a gönderilen bir Macar üniversitesinin öğretim görevlisi özetliyor: "Biz dış görünüşe bakmayız. Bizim için önemli olan sizin bilgi düzeyinizdir. Ayrıca çok farklı dinlerden ve bir çok ülkeden öğrencilerimiz var..." Bu mülakata katılan, daha sonra yurtdışına gitmek için gerekli parasal desteği bulamadığından vazgeçen Cerrahpaşa Tıp Fakültesi 4. sınıf öğrencisi Zehra Bilgin, bu insancıl bakış açısı karşısında mutlu olduklarını belirtiyor. Gerçekten de Macar akademisyenin İstanbul'daki mülakatta problem yaptığı konu öğrencilerin başörtüleri değil bilgi düzeyi olmuş. Çünkü yapılan testlerde ülkemizdeki üniversitelerde başarı göstermiş öğrenciler başarısız bulunmuş. Kabul edilen onlarca öğrenci içinden de sadece okulun haricinde özel gayretleriyle kendisini yetiştirmiş bir öğrencinin asıl sınıfı olan 6'dan başlaması uygun görülmüş. Çapa Tıp Fakültesi'nde okuyan Feyza Açıkuzunoğlu adındaki bu öğrenciye asistanlık da teklif edilmiş ayrıca.
   <br/>
   <br/>
   Macar akademisyenlerin bu manidar sözleri sadece onlara has bir duygunun ifadesi değil. Türkiye dışındaki Avrupa'dan Asya'ya, hatta Uzakdoğu'ya kadar geniş bir alanda akedemik dünyanın görüşünün yansıması. İngiltere'deki Oxford, Cambridge ve Kent, İsrail'deki Hebrew, Almanya'daki Schiller, ABD'deki sayısız üniversite başörtülü öğrenci kabul edip, onlara hiçbir inanç baskısı uygulamadıklarını beyan ediyorlar. Hatta üniversite yetkilileri üniversitelerinde ulusları ve kültürleri farklı öğrencilere evsahipliği yapmaktan onur duyacaklarını ısrarla ifade ediyorlar.
   <br/>
   <br/>
   Avustralya ise kendisine Türkiye'den yapılan başvuruları kabul etmekle kalmıyor, öğrencilere ücretsiz bir eğitim imkanı sunuyor. Ancak, Üçüncü Dünya ülkeleri için açılmış böyle bir kontenjanı bir çok Türk öğrenci, Türkiye'ye 'Üçüncü Dünya ülkesi' sıfatı verildiği gerekçesiyle reddediyor.
   <br/>
   <br/>
   Gerçi başörtülü öğrencilerin sorunları sadece yurtdışına çıkmaları ile çözülmüş olmuyor. Yıllarını verip kazandıkları üniversitede eğitim hakları ellerinden alınmıyor ama, sayısız yeni problemle boğuşmak zorunda kalıyorlar. Adaptasyon problemlerini saymazsak aşılması gereken sorunlardan birincisi, maddi güçlükler. Okul harcının en az olduğu ülke Almanya. Ancak kaçıncı sınıfta olursa olsun başvuranları 1. sınıftan başlattığı için, çok fazla tercih edilmemiş şu ana kadar. 40'a yakın öğrencinin tercih ettiği Macaristan'ın ise bir yıllık okul harcı yaklaşık bin dolar. İngiltere ve Amerika'da bu rakam 25 bin dolara kadar çıkıyor. Hatta Kuzey İrlanda'yı okul harçlarından dolayı tercih etmek isteyen bir öğrenciden 5 yılın masraflarını garantilemesi istenmiş. Bu da yaklaşık 40 milyara tekabül ediyor. Fiyatlar bu kadar fahiş olunca, talep olsa bile finansman bulunamadığı için gidemiyor birçok öğrenci.
   <br/>
   <br/>
   Başörtülü öğrencilerin karşılaştığı ikinci önemli problem ise, Türkiye'de okudukları yılların bir çok üniversite tarafından kabul edilmemesi. Bırakın en gelişmiş ülkeyi sıradan bir ülke dahi bizim üniversitelerimizdeki eğitimi kaale almıyor. Çok fazla göz önünde olmayan bir ülke durumundaki Macaristan dahi burada Tıp Fakültesi son sınıfa gelmiş bir öğrenciyi kendi ülkesinde en fazla 4. sınıftan başlatabiliyor. İngilizce hazırlık sınıfından da 1 yıl daha eklendiğini düşünürsek burada 1999'un dönem sonunda doktor olacak bir kişi Macaristan'da en az 4 yıl sonra mezun olacak. Almanya ve İngiltere ise hangi şartlar altında ya da hangi sınıfta olursa olsun başvuran öğrencileri birinci sınıftan başlatıyor. Peki Almanya ve İngiltere 1. sınıfı reva görüyorsa bizim 6. sınıfa gelmiş doktor adaylarımıza acaba Amerika ne tür bir uygulamayı öngörüyor?... Amerika'nın bizim eğitim düzeyimize biçtiği değer keşke 1. sınıftan başlatsaydı dedirtecek türden. Bizdeki fakülteleri tümden tanımıyor Amerika. İsterse bitirmeye bir kaç ay kalmış olsun önce biyoloji gibi ön hazırlık olabilecek bazı bölümleri bitirmeleri isteniyor.
   <br/>
   <br/>
   YÖK peşlerini bırakmıyor
   <br/>
   <br/>
   Öğrencilerin yüzyüze geldiği bir başka problem de üniversiteler arasındaki denklik meselesi. Bunu YÖK'ün bir türlü peşlerini bırakmaması olarak da değerlendirmek mümkün. İlk olarak Mısır'daki ElEzher Üniversitesi ile Orta Asya'daki üniversitelerin denkliğinin düşürülmesinin ardından, bugün Macaristan 'daki üniversitelerin de denkliğinin düşürülmesi durumu yaşanıyor. Üstelik Macar üniversitelerinin denkliği, başörtülü öğrencilerin İstanbul'da mülakata alındıkları gün düşürülüyor. Bosna'daki üniversitelerin de aynı durumu yaşaması sözkonusu olabilir. Bunu bilen öğrenciler de maddi külfeti diğerlerinden kat kat fazla olsa da mümkün oldukça denkliği düşürülemeyecek olan ABD, İngiltere, Almanya gibi ülkeleri tercih ediyorlar. Ancak öğrencilerden hep bir adım önde giden YÖK denklik düşürme işiyle bir sonuç alamayacağını görünce, çareyi konuyla ilgili yeni bir düzenleme getirme şeklinde çözmüş. Alınan son karara göre öğrenci Harward mezunu bile olsa döndüğünde, 'birebir denklik' diye bir engel bekliyor kendisini. Yani YÖK tarafından tabi tutulacağı denklik sınavına yine başörtülü öğrenciler giremeyecek, dolayısıyla denk bulunmayan diploma Harward'dan bile gelmiş olsa Türkiye'de hiç bir kurumda kabul görmeyecek.
   <br/>
   <br/>
   Bunca maddi zorluk ve kayıp yılların ardından ülkeye geri dönüp, iş alanında yeniden başörtüsü yasağıyla boğuşmaktansa uygun ülkelerde kalmayı ve o ülkede hizmet etmeyi düşünmeye başlamış birçok başörtülü kız öğrenci. Bu ise Türkiye için önemli bir problemi, beyin göçü problemini gündeme getiriyor. Köprüleri yakarak eğitim özgürlüğü vadeden bir ülkede öğrenim görmeye hazırlanan öğrenciler, zor da olsa bu gidişin ciddiyetini göğüslemiş bulunuyorlar. Peki biz bunu göze alabilir miyiz? Yıllardır yabancı ülkelerde eğitim aldıktan sonra Türkiye'de birikimlerini kullanacak ortam bulamadığı için ülkesine dönmeyen öğrencilerden sonra, şimdi de başörtüsü mağduru olan zeki öğrencilerimizi yabancı ülkelere kaptırmaya hazır mıyız? Ya da buna değer mi? Sahip olduğumuz bu beyin gücünü değerlendirmek yerine, onlara ülkeyi dar ederek kaçmasına sebep olmak kimin işine gelir? Bu hem onlara hem Türk insanına reva mı? Kaldı ki bu genç beyinler, Türkiye'nin iyi eğitim almış, bir üniversite kazanacak kadar zeki bir nevi seçkin sınıfını da teşkil ediyorlar.
   <br/>
   <br/>
   Gidenler dönmez...
   <br/>
   <br/>
   Hatice Keskin yurtdışında eğitim alma hakkını elde etmiş bir tıp öğrencisi. Okuldan atıldıktan sonra iki yıl kanuni yollarla okuluna geri dönme imkanını aramış. Ancak bundan sonuç alamayınca bir Avrupa ülkesinde okumak üzere Türkiye'den ayrılmak zorunda kalmış. O "Türkiye'de bizim için tüm yollar tıkandı" derken kısa vadede kendisiyle aynı durumda olan öğrenciler için çıkar yol olmadığına inanıyor. Oysa mümkün olsa, mevcut görünümüyle okuma hakkı tanınsa Türkiye'ye hemen dönmek istiyor. Çünkü o hem Allah'a hem de halkına karşı duyduğu sorumlulukla hizmet etmek istiyor. Aslında bulunduğu yerde mutlu. Kimsenin kıyafetiyle meşgul olmadığı bir ortamda eğitim almak ona keyif veriyor. Aynı okulda başka ülkelerden öğrencilerin de var olduğunu ve onların da kendi inanç ve gelenekleri doğrultusunda özgürce giyinebildiklerini söyleyen Hatice, o öğrencilerin Türkiye'den gidenlerin gidiş sebebini öğrenince bunu bir türlü anlayamadıklarını ifade ediyor. Hatice Türkiye'deki okulundan transkript alırken okul yönetiminin bunu bir beyin göçü olarak değerlendirip "Biz aslında sizin gibi zeki öğrencileri kaybetmek istemiyoruz..." dediklerini ifade ederken, YÖK'ün düşmanca tavrına yine YÖK'e ait bir ifadeyle dikkat çekiyor: "Onlar dünyanın neresinde okurlarsa okusunlar döndüklerinde onlara doktorluk yaptırmayacağız"... Bir devlet okulu olduğu halde yabancı uyruklu öğrencilerden para alınan bu okulun yıllık harç miktarı beş bin dolar. Hatice ve diğer arkadaşları durumlarının Türkiye'de öğrenilmesinin tehlikeli olabileceği tedirginliğini yaşarken kendileri adına değil yurtdışına gitmek isteyen başka öğrenciler adına kaygılanıyorlar. Gerekçe olarak ise YÖK'ün konsolosluklara gönderdiği uyarıyı gösteriyorlar. YÖK'ün konsolosluklara yaptığı uyarıda, "Yurtdışına giderek eğitim almaya çalışan bu öğrenciler irticacıdır. Ülkenize girmelerine izin vermeyin" şeklinde bir ifade yer aldığını iddia ediyorlar.
   <br/>
   <br/>
   Nurcan Sümer de yurtdışına tıp eğitimi almak üzere giden öğrencilerden biri. Eğitim fuarlarını gezerek kendisini kabul edecek; makul şartlarda okumasına elverecek ülke aramış durmuş. Bazı ülkeler kabul ettiği halde istediği ücretler yüksek gelmiş, bazı ülkelerse Türkiye'den yapılan başvuruları istisnasız reddediyormuş. Sonunda gidebileceği bir ülke bulmuş ve gitmiş ama yaşadığı durum onu üzüyor. Nurcan üzüntüsünün sebebini şöyle açıklıyor: "Bu devlet ve millet bize yıllarca emek verdi, para harcadı. Ailelerimiz görülmemiş fedakarlıklara katlandı. Tam okul bitiyor, artık yük olmaktan kurtulup memleketimize hizmet edeceğiz derken hem okuma, hem de çalışma imkanlarımız elimizden alındı. Bunu hazmedemiyorum. Bu kadar emek verdikten sonra bizi neden bir başka ülkede hizmet etme zorunda bırakıyorlar?"
   <br/>
   <br/>
   Burada 5. sınıfta olması gerekirken yurtdışında 3. sınıftan başlayan Aylin Aksu ise, yeni okulunda kendilerine gösterilen hassasiyetten oldukça memnun. Bir asistanı neden örtündüğünü sormuş. Aylin'in bunu tepki olarak algıladığını fark edince, hemen soruş gayesinin tahkir veya küçümseme amacıyla olmadığını, gerçekten merak ettiği için sorduğunu ifade etmiş. Uygulamalı derslerde özel olarak bayan öğretmenler verildiğini söyleyen Aylin, kaybolan yılları için "Ne yapalım kısmet" diyor. Geriye dönüş ümidiyle gitmiş Aylin, ancak gelecek onun için de oldukça belirsiz.
   <br/>
   <br/>
   Geçtiğimiz yıl başörtüsü problemi yaşayan İTÜ'lü Rümeysa Ünal da yurtdışına gitme girişiminde bulunmuş öğrencilerden biri. Bu yıl dördüncü sınıfa gidecek olan Rümeysa, geçen yıl okuldan uzaklaştırmaya kadar varan cezalar almış. Başka bir deyişle YÖK kararları ile sırf inançları yüzünden okuldan uzaklaştırılan, binlerce genç kızdan birisi olmuş. Ağustos ayında ABD'de eğitim almak için uğraşan Rümeysa'nın önündeki en önemli engel, yabancı ülkelerdeki eğitim sisteminin farklı oluşu ve yaşayacağı sene kaybı. Ancak başını açarak okumaktansa sene kaybını göze alan Rümeysa, bu seneki eğitim dönemi başladığı için bahar dönemini bekleyecek.
   <br/>
   <br/>
   Devlet kendi ile çelişiyor
   <br/>
   <br/>
   Süheyla Yatkın da başörtüsü problemi yaşayan öğrencilerden biri. Tıp fakültesi 3. sınıf okuyacaktı bu yıl. Geçen yıl yaşadığı problemlerin bu yıl da devam etmesi eğitimini aksatacağı endişesiyle yurtdışına gitmek istiyor. Ancak yabancı ülkelerin çoğunda eğitim sisteminin bizimkinden farklı olması sebebiyle bu okulları eleyen Süheyla Yatkın, İngiltere'deki sistemi yakın bulmuş ve başvurmuş. Kabulünü bekleyen bu başarılı tıp öğrencisi ailesinin kendisini dışarda okutma gücüne sahip olmadığını belirtirken burs bulma arayışında olduğunu söylüyor ve hayırseverlerin yardımını bekliyor.
   <br/>
   <br/>
   Muzaffer Çoğan kızı yurtdışında gitmek zorunda kalmış bir veli. Başörtülü öğrencilere yapılan haksızlığa tahammül edemiyor. Duygularını şöyle ifade ediyor: "Ben kızımı okusun memleketine hizmet etsin diye yetiştirdim. Kızım doktor olacak. Bizim zamanımızda kızlar okutulmaz, cahil bırakılırdı. Devlet kızların okutulmasını yıllarca teşvik etti. Biz de imkanlarımızı zorlayarak onu yaşadığımız şehrin dışında okuttuk. Şimdi yurtdışına çıkmak zorunda kaldı. Orda okutmaya gücümüz yetmez. Çocuk burs bulmak için çalmadık kapı bırakmadı. Hadi bu sene halletti seneye ne olacağı belli değil. Okul bitince de geri dönemeyecek. Bizi evlatlarımızdan ayırmaya kimin hakkı var?"
   <br/>
   <br/>
   Türkiye'de üniversitelere kız öğrencilerin yoğun olarak girişi cumhuriyet tarihimizin son yirmi yılına rastlar. Kız öğrencilerin okuması taraftarı olmayan bir çok aile, başörtüsünün problem edilmediği yıllarda kızlarının üniversitede okumasına devletin teşvikiyle karşı çıkmadı. Oysa bugün bu aileler çocuklarına ait olan bu özgürlüğün ellerinden alınmasını ve onların tekrar evlerine kapatılmasını öngören devleti anlamakta güçlük çekiyor. 'Eskiden kızlarımız okusun diye uğraştıklarından daha fazla bugün onları evlerine kapatmak için çabalıyorlar' diyen birçok veli, durumdan rahatsız. Üstelik Türkiye'de okumasına izin verilmeyen bu öğrencilerin yurtdışında okumalarına da engel olunmaya çalışılması hem öğrencileri hem velileri şaşkına çeviriyor. Tıpkı başörtüsü yasağında olduğu gibi anlamsız bulunuyor. Ama ne çare...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5402-basortulu-beyin-gocu.html), [web.archive.org (arşiv bağlantısı)](http://web.archive.org/web/20140122112801/http://www.aksiyon.com.tr:80/aksiyon/haber-5402-basortulu-beyin-gocu.html)
