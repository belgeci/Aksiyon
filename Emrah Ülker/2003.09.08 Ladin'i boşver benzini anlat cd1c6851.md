# Ladin'i boşver, benzini anlat

*Emrah Ülker 2003.09.08*

<div>
 <p>
  <font>
   Birçok Amerikalı dünyanın dört bir yanında at koşturmaktan artık usanmış durumda. Yaşananların sadece kendilerini olumsuz etkilediğini, gidilen ülkelerdeki insanların kendileri kadar sıkıntı çekmediğini düşünüyor sokaktaki insan.
   <br/>
   <br/>
   New York"un sembollerinden Dünya Ticaret Merkezi"nin yıkılmasının üzerinden iki yıl geçti. Hâlâ Manhattan"ın doğusundaki Brooklyn-Queens Expressway"de seyrederken ya da batısındaki New Jersey Turnpike"a tırmanırken kafam refleks olarak binaların olduğu tarafa dönüyor. Benim gibi, kulelerin -özellikle de geceleri- en güzel göründüğü bu noktalardan geçen birçok insanın sanki dev binaları görüverecekmiş ümidi ile sağa sola bakındığına eminim. 102 katlı binaların yere yığılıp kalmasına canlı şahit olduğum halde, adanın siluetinde bir eksiklik var hâlâ... Her ne kadar New Yorklular"ın çoğunluğu başlarına gelen büyük şokun etkisinden kurtulsa da, yaşananlar yıllarca hafızlardan çıkmayacak. Nasıl çıksın? Şehrin sosyal yaşantısından ülkenin politikasına kadar birçok alanda temel dönüm noktalarından biri oldu 11 Eylül saldırısı. 24 saat hayatın sürdüğü New York, günlerce sessizliğe mahkum kaldı. Sessizlik bu şehrin doğasına aykırıydı ama oldu işte. Yetmiş iki buçuk milletin en gürültücü adamlarının toplandığı bu adacık, saatlerini hatta günlerini "tıp oyunu" oynayarak geçirdi. Işıl ışıl gecelerin, cıvıl cıvıl günlerin yerini ölüm sessizliği alıverdi. Toparlanması uzun sürmedi ama dayak yemiş çocuk misali hâlâ ürkek, hâlâ tedirgin. Şehirdeki ruh değişikliği geçtiğimiz günlerdeki elektrik kesintisi sırasında daha iyi anlaşıldı. 11 Eylül"de yaşanan tecrübe ile karanlık geceler kazasız belasız atlatıldı. Değil şimdiki gibi günler süren, birkaç saatlik bir elektrik kesintisi bile şehrin altı üstüne gelmeliydi. Mağazalar yağma edilmeli, arabalar yollarda birbirine girmeliydi. Ama 11 Eylül tecrübesi yaşamış New Yorklu, olup bitenleri çok sakin karşıladı. Zil çalınca okul bahçesine dizilen öğrenciler misali yollara dökülüp sessiz sedasız evinin yolunu tuttu. Herkes yollarda kargaşa beklerken, gönüllü trafik polisleri çoktan devreye girmişti. Altında arabası olanlar, yolda kalmışları evlerine götürmek için can atıyordu adeta. İki yıl önce tanımadığı birini arabasına alacak kadar cesur New Yorklu sayısı birkaç yüzü geçmezdi herhalde...
   <br>
    <br>
     Kesintinin ardından yaşananları yorumlayan sosyal bilimciler, şehir ahalisinin son iki yılda "tevekkülü" ve "sabrı" yeniden öğrendiğini söylüyordu. Amerikalı"nın atası doğduğu topraklardan kopup yeni dünyaya gelirken yanına birkaç parça eşya ile bu iki kelimeyi almıştı ama torunlar çok çabuk unutmuştu bunları. New Yorklu"nun sözlüğünde olmayan "çaresizlik" kelimesi, 11 Eylül ile baş sayfada yerini alırken, elektrik kesintisinde konumunu pekiştirdi. O zamana kadar her problemine bir çözüm üreten ya da ürettiren insanlar, hadiseleri elleri kolları bağlı izliyor, sebeplerin tükenmesine şahit oluyordu. Yaşamadığı, tatmadığı bir duyguydu bu. Ama zaten ABD yaşanmayan duyguların tecrübe edildiği, bilinmeyen tadların alındığı bir yer olduğu için gelinen son durak, çaresizliğin bulunmadığı, "olmaz" kelimesinin kullanılmadığı bir topraktı. Ama "olmaz" da olmuştu işte...
     <br>
      <br>
       Saldırı sonrasında ülkenin dört bir yanından binlerce insan soluğu psikologlarda aldı. New York"ta az ya da çok psikolojik travma yaşamayan kalmadı desek abartmayız herhalde... "Olmaz"ın nasıl olduğunu soruşturuyordu herkes. 11 Eylül"ü televizyonlardan izleyen yüzlerce minik New Yorklu, günlerce rüyasında yıkılan binaları gördü, yataklarından fırladı. Asansöre binmekten korkar hale gelen, metro kullanmayı bırakan, 36 saatlik araba yolculuğuna katlanıp uçağa binmekten çekinen tanıdıklarım var.
       <br>
        <br>
         İki yıl önce teröristlerin 3 bin insanı öldürmesinden sonra birçok Amerikalı eline silah alıp, Üsame bin Ladin avına çıkmak için can atıyordu. Ülkenin dört bir tarafından gençler ordunun kapısında sıraya girmiş, ülkenin geleceği adına Ramboculuk oynamayı istiyordu. Nitekim silah gücü bulunmayan Afganistan"ın dağlarından onlarca bölümlük Rambo dizileri çıktı ama şu anda Irak"tan her gün tabutların gelmesi olaylara bakışı değiştirdi. Birçok Amerikalı dünyanın dört bir yanında at koşturmaktan usanmış durumda. O günlerdeki milliyetçilik bombardımanı geri tepmeye başladı. Yaşananların sadece kendilerini olumsuz etkilediğini, gidilen ülkelerdeki insanların kendileri kadar sıkıntı çekmediğini düşünüyor sokaktaki insan. Bir yıl öncesine oranla bugün terörle mücadelede Başkan Bush"a verilen desteğin bir hayli azalmasında da bu psikoloji yatıyor. Bunların yanında New Yorklular"ın dörtte üçü de, başlarına en az 11 Eylül saldırısı kadar büyük yeni bir belanın geleceğine inanıyor. Duygular karışık yani...
         <br/>
         <br/>
         11 Eylül"den sonra renkleri daha iyi öğrendi New York halkı. Yaşananlarla bir turuncu oldu güvenlik alarmı bir sarı. 11 Eylül"ün modası da çıktı. Bayrak renkli kıyafetleri ile bilinen US Polo satışları patladı. Hâlâ pek revaçta bu marka. Dünya Ticaret Merkezi enkazının çevresini de "hatıra" eşyaları satan Çinliler istila etti. 3 tanesi bir dolara dumanlar yükselen kulelerin kartpostalları, 15 dolara camdan DTM bibloları, saldırı gününden sahnelerin yer aldığı albümleri, itfaiyeci ve polis tişörtlerini, anahtarlıkları almak için millet kuyruğa girdi. Bölgedeki satıcılardan alışveriş yapmak kutsal bir ritüele döndü bir anda. Mekke"den aldığı Çin malı tesbihlerin mübarekliğine inanan Türk hacılar gibi, DTM"nin temel çukurunu görmek için ülkenin dört bir yanından gelen sarışın Amerikalılar da "kutsal" Çin malı hatıra eşyalarına sarıldılar. Hemen hemen her Amerikan evinde 11 Eylül saldırısını unutturmayacak birşeyler var.
         <br/>
         <br/>
         Century 21, düzenlediği kampanyalarla eski şaşaalı günlerine geri dönmek için çabalıyor. New York"a gelen Türklerin pasaport kontrolünden sonra ilk soluk aldıkları yer olan seri sonu ürünler mağazası Century 21, kulelerin tam karşısında idi. Bir anda göçen dev binaların külleri üzerine yığılan ve temizlenmesi aylar alan tozların altından yeniden ayağa kalkan mağaza, aslında bir anlamda şehrin durumunu en iyi anlatan örnek. İki yıl önce 12 ayda 36 milyon turist ağırlayan New York da, kampanyalarla kaybettiği turistleri ve gelirini kazanmaya çalışıyor.
         <br/>
         <br/>
         Televizyonda amatör stand-up"çıların katıldığı bir programda hünerlerini sergilemeye çalışan 18-20 yaşlarındaki 200 kiloluk bir showman adayı, 11 Eylül"ün hayatlarındaki etkisinin bu kadar sürmesine şaşırdığını söylüyordu. "Ben, o canilerin 3 bin insanı öldürdükten sonra bizimkilerin Ladin"i bulup canına okuyacağını sanıyordum. O zaman herşey bitecekti. Ama öyle değilmiş. Ne Ladin"i bulduk, ne de terör bitti. Hem de benzine zam geldi" derken boynundaki damarlar kabarıyordu. Son günlerde galonu (yaklaşık 3.5 litre) 1.5 dolardan 2 dolara çıkan benzin fiyatlarını hatırlatan genç komedyen, "Ama bu iş çok uzadı. Teröristler öldürmekle bitmiyor. Bense ucuz benzin istiyorum. Benim maaşım aynı ama benzine zam geliyor. Beni gerisi ilgilendirmiyor artık" diye konuşurken, salondan alkış tufanı yükseliyordu.
         <br/>
         <br/>
         Dünyadaki milyarlarca insan terörün sona ermesini Amerikalılar kadar belki de onlardan fazla istiyor. Bu ülkede 11 Eylül"den beri duygular karışık. New York"un ruhu değişiyor. Amerikalı sabırla yeniden tanıştı. Binlercesi işsizliği öğreniyor. Politikacılar yeni doktrinler peşinde. Siyaset bilimciler olup biteni çözmeye çalışıyor. Gazeteciler yaşananları takip etme derdinde. Sokaktaki insan ise ucuz benzin istiyor.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1368 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2946), [web.archive.org (arşiv bağlantısı)](http://web.archive.org/web/20060524164742/http://www.aksiyon.com.tr:80/yazdir.php?id=2946)
