# New York’ta suç oranları nasıl düştü?

*Emrah Ülker 2005.03.14*

<div>
 <p>
  <font>
   NEW YORK - 1990’lardan önce sokaklarında adam öldürülen New York, bugün ABD’nin en güvenli büyük şehirlerinin başında geliyor. Peki, New York nasıl güvenli hale geldi?
   <br/>
   <br/>
   Güvenlik sağlanırken, insan hakları konusu biraz göz ardı edildi. Polis sert uygulamalarıyla suçlulara göz açtırmazken, vatandaş ise olup bitenden pek de şikayetçi değil.
   <br>
    <br>
     “Gecenin bir vaktinde, yalnız başına yürüyen kadın bir parktan geçmektedir. Takip edildiğini hisseder. Geriye dönüp baktığında kimse yoktur; ama ayak seslerini duymaktadır. İkinci kez döndüğünde takipçisinin kim olduğunu göremeden, kalbine bıçağı yer.”
     <br>
      <br>
       Yer belirtmeden anlatılan bu filmin nerede geçmiş olabileceği sorulduğunda, hemen herkesin vereceği cevapların başında “New York, Central Park” gelir herhalde. Zira, aralarında filmin tümü parkta geçen cinayetler, tacizler, kapkaçlar üzerine kurulanlar başta olmak üzere düzinelerce film ya da dizide New York’un göbeğindeki Central Park’ta işlenen cinayetler anlatılır. Sebebi ise çok basit: Bu parkta o filmlerde anlatılanlara rahmet okutacak vahşette birçok cinayet işlenmiş, onlarca kadına saldırılmıştır. New York’ta yaşayıp da orada soyulmayan insan sayısı çok azdır. Doğal bir film platosudur aslında Central Park veya New York sokakları. Harlem’den bahsetmeye ise gerek yok. Yine onlarca filmde, gündüz vızır vızır insanların dolaştığı saatlerde, sokak ortasında cinayet işlenen bir yerdir Harlem.
       <br>
        <br>
         2000’lerin başından itibaren, yukarıda anlatılanlar sadece film karelerinde kaldı. New York’un tüm sokaklarında bugün 24 saat güvenle dolaşılıyor. İstediğiniz saatte metroda seyahat edebiliyor, hatta 20 dolara Harlem turu yapan şirketlerden bilet alıp bir zamanların vahşet kokan sokaklarında ‘kültür turu’na çıkabiliyorsunuz. Central Park ise artık romantik aşk filmleri ile komedi dizilerine ev sahipliği yapıyor.
         <br/>
         <br/>
         Kurulduğu günden bu yana ‘suç ve para’nın başkenti olan New York, artık büyük Amerikan şehirleri arasında güvenli yaşam konusunda üst sıralarda bulunuyor. New York, huzura kavuşması karşılığında insan haklarından biraz taviz verdi; ama güven ortamı sağlanınca dünyanın dört bir yanından gelen turistlerden milyarlar kazandı. “Para ile insan hakları arasında bir denge kurmak mümkün değil mi?” derseniz, bunun cevabını New York’un eski belediye başkanı Rudy Giuliani’nin açıklamalarında aramak lazım: “Ne pahasına olursa olsun New York 24 saat sokaklarında insanların rahatça dolaşacakları bir şehir olacak.”
         <br/>
         <br/>
         Bugün ışıklı neonları ile dünyanın dört bir yanından turist akınına uğrayan Times Square, daha 1990’lı yılların başına kadar ‘sex shop’ları, sokaklarında dolaşan fahişeleri ile bilinen bir yerdi. Değil turistlerin, yerli New Yorkluların bile girmeye cesaret edemeyeceği bir mekan olmuştu. New York’un 450 kilometre uzunluğundaki metro hattı, geceleri adeta hayalet tünellerine dönüşüyor, belli bir saatten sonra trene binmeye cesaret edenlerin akıbeti, ertesi gün tabloid boy gazetelerin sayfalarında okunuyordu. Filmlerde görülen sahnelerin birçoğunun abartısı yok, eksiği vardı.
         <br/>
         <br/>
         Birçok kimse New York’taki suç oranının düşmesinde eski başkan Rudolph Giuliani’nin sert uygulamalarının büyük etkisi olduğunu kabul ediyor. Uzun yıllar Adalet Bakanlığı’nda ve New York’taki çeşitli mahkemelerde üst düzey görevler yapan Giuliani, 1993’te New York belediye başkanı seçildi. Seçim kampanyasını şehirde güven ve huzur sağlayacağı üzerine kurmuştu. Nitekim demokrat ağırlığı ile bilinmesine karşılık,  New York halkı güven ihtiyacı nedeni ile Cumhuriyetçi Giuliani’yi başkan seçti. Giuliani, göreve geldikten sonra harekete geçerek, seçim kampanyasında söz verdiği gibi ilk olarak ‘küçük suçlar’la mücadeleye ağırlık verdi.
         <br/>
         <br/>
         James Q. Wilson ve George L. Kelling’in 1982’de yazdıkları, tartışmalı “Kırılmış pencereler” makalesindeki fikirleri aynen uygulamaya geçirdi. Makalede, “cam kıran mahallenin gençlerine, mafya üyesi gibi uygulama yapılmazsa, ileride onların da mafya üyesi olacağı” ana fikri işleniyordu. Giuliani’nin emriyle polisler, en ufak suç işleyen kimseye bile müsamaha göstermemeye başladı. Giuliani’nin “Adam öldürmekle duvar boyamak, tamamen iki farklı suçtur. Ama ikisi de aynı zincirin halkalarıdır, birbirini takip eder. Birine müsamaha gösteren, zamanla diğerine de müsamaha etmeye başlar.” sözleri, suçla mücadeleye nasıl baktığını açıkça ortaya koyuyordu.
         <br/>
         <br/>
         Giuliani’nin başkanlığının ilk döneminde her türlü cürme yönelik tutuklamaların oranı önceki döneme göre yüzde 70 arttı. Suç grafikleri “Kırılmış pencereler” hipotezini doğrular nitelikteydi. Artan her yüzde 10’luk tutuklama oranı, suç işleme oranlarını yüzde 2-3 düşürüyordu. Hem suç işleyecek kapasitedeki kişilerin ortalıkta kalmaması, hem de suça meyilli kimselerin sert uygulamalar nedeni ile gözünün korkması, oranlardaki düşüşün nedeni olarak gösteriliyordu. Zira, aynı dönemde hapishanelerde kalan mahkumların oranı yüzde 24 arttı.
         <br/>
         <br/>
         Suç oranının azalmasının, polisin gözaltına aldığı insan sayısı ile doğru orantılı olduğunu Adalet Bakanlığı’nın istatistikleri de ortaya koyuyor. New York’ta 1990’larda araba hırsızlığı dışındaki suçlarda gözaltına alma oranı yüzde 50 ile 70 arttı. Bunun karşılığında aynı dönemde hırsızlık oranlarında yüzde 2,7 ile 3,2 azalma görüldü. Kapkaççılara yönelik gözaltı ve tutuklamalar yüzde 10 artınca, suç oranı yüzde 5,7 ile 5,9 düştü. 1990’larda New York’ta şiddet içeren suçların oranındaki düşüş yüzde 56, mal-mülke karşı işlenen suçlarda azalma yüzde 65 oldu.
         <br/>
         <br/>
         Suç oranlarının düşmesinde Bill Clinton’un başkan olduğu 90’lı yıllarda yaşanan ekonomik patlamanın da büyük rolü olduğu muhakkak. 1990-99 arasında hem ülke genelinde hem de New York’ta işsizlik oranlarında yüzde 40’lara varan azalmalar yaşandı, bunun yanında minimum saat ücretlerinde artışlar dikkat çekti. Araştırmalar, işsizlik oranlarındaki yüzde 10’luk azalmanın hırsızlık oranlarında yüzde 2,2’lik, araba çalma oranlarında yüzde 1,8’lik azalmaya sebep olduğunu ortaya koydu.
         <br/>
         <br/>
         Polisin sayısı artırıldı, şartları iyileştirildi
         <br/>
         <br/>
         Giuliani’nin getirdiği uygulamalarla ekonomideki iyileştirmeleri değerlendiren uzmanlar bu ikisini, “havuç ve sopa” benzetmesiyle açıklıyor. Giuliani’nin de mensup olduğu Cumhuriyetçi Parti’ye yakın analistler, başkanın sert politikalarının suç oranlarının azalmasındaki en büyük faktör olduğunu savunuyor, suça karşı “sopa” ile yaklaşılması gerektiğini savunuyor. Demokrat eğilimliler ise, Clinton döneminde yaşanan ekonomik rahatlamanın tüm ülkede suç oranlarının düşmesini sağladığını iddia ediyor; “havuç” vererek suçluların rehabilite edileceğini söylüyor. Birçok uzman ise, ekonomideki rahatlamanın verdiği ortamın, sert politikalarla desteklenmesinin New York’u yaşanır bir şehir haline getirdiğini kaydediyor. Ancak, New York örneğinde olduğu gibi sert uygulamaların sınırı aşmasının, sokak teröründen polis terörüne geçiş tehlikesi doğurduğu da uzmanların gözden kaçırılmamasını vurguladığı bir başka nokta.
         <br/>
         <br/>
         1993’te göreve başlayan Giuliani, ilk iş olarak sokakta görev yapan polislerin sayısını artırdı. Fazla mesai ücretlerinde yapılan iyileştirmelerle polislik cazip bir meslek haline getirildi. Ardından polislerin arabalarından elbiselerine, telsizlerinden laboratuvarlarına kadar birçok alanda yenilemeye gidildi. Polislere, “No tolerance” başlıklı seminerler verildi. Suçla mücadelede yeni dönemin politikaları anlatıldı. Ardından savcılarla işbirliğine gidildi. Girişilen mücadelenin başarıya ulaşması amacıyla, yakalanan suçluların kısa sürede serbest kalmaması için gerekli girişimler yapıldı. Karakolların başındaki komiserlere yetkiler tanındı. Şehrin suç haritası çıkarıldı. Hangi suç nerede yoğunlaşıyorsa, o bölgede o konuda uzman polisler görevlendirildi. Aynı bölgelere 24 saat devriye ekipleri konarak, olaya hemen müdahale imkanı oluşturuldu. Polisin suçlulara karşı mücadelesinde meydana gelen yasadışılıklara zaman zaman göz yumulurken, polisin içindeki yolsuzluklar basın toplantıları ile açıklandı. Amaç hem halka hem de kanun kaçaklarına, “Biz her türlü yanlışlığın üzerine gideriz, ayağınızı denk alın.” şeklinde yansıltıldı.
         <br/>
         <br/>
         Giuliani’nin göreve getirdiği Jack Maple isimli polisin geliştirdiği “Comstat” sistemi ABD genelinde suç oranlarının düşürülmesinde bir efsane haline geldi. “Computer Statistics” kelimelerinin kısaltılmasından oluşan bu sistem, karakollardan gelen bilgilerin her hafta değerlendirilmesi üzerine kurulu bir çalışmaydı. Tüm şehirden gelen onlarca bilgi, tek merkezde değerlendirilerek istatistik haline getiriliyor, böylece nerede, ne tür güce ihtiyaç olduğu tespit ediliyordu. Polis kuvvetleri daha verimli kullanılır hale geldi. Maple, New York’taki başarısının ardından ülkenin başka bir şiddet yoğun noktasında, New Orleans’ta da aynı sistemi kurdu. Eski Belediye Başkanı Rudy Giuliani de, dünyanın en kalabalık ve suç oranı en yüksek yerlerinden Mexico City Belediyesi’ne danışmanlık yapmaya başladı.
         <br/>
         <br/>
         Şimdi moda okul çeteleri
         <br/>
         <br/>
         Her ne kadar suç oranları geçmişe göre düşse de, New York dünyanın birçok şehrine göre hâlâ tehlikeli bir yer. Kozmopolit yapısı, suçun yeşermesine imkan sağlayacak her imkanın fazlası ile bulunması New York’ta yine de dikkatli olunmasını gerektiriyor. Polisin son dönemde üzerinde en fazla durduğu konuların başında okul çeteleri ve uyuşturucu ile mücadele geliyor. Emniyet güçlerine göre arkadaşlarının harçlıklarından haraç alarak suça başlayan okul çeteleri boy atarak sokağa, mahalleye taşıyor. Suça alışan gençler, daha sonra boylarından büyük işlere kalkışabiliyor. Kapkaç yaparak ya da haraç toplayarak kolay paraya alışan gençlerin ileride cinayetten tecavüze, banka soymaktan uyuşturucu kaçakçılığına her türlü suça kolayca karıştığını istatistikler ortaya koyuyor. Bu nedenle birçok okulun içinde resmi üniformalı polisler nöbet tutuyor.
         <br/>
         <br/>
         Güvenliğin bedelini Amadou Diallo ödedi
         <br/>
         <br/>
         Şubat 1999’da bir tecavüz zanlısını arayan New York Polisi, Liberyalı bir göçmen olan Amadou Diallo’nun kapısını çaldı. Kapıyı açan Diallo, polisleri görünce elini arka cebine atarak cüzdanını çıkarmaya niyetlendi. Bunu kendilerine yönelecek silahlı bir saldırı olarak algılayan 4 sivil polis, 24 yaşındaki Diallo’ya tam 41 el ateş etti. Orada hayatını kaybeden Diallo’nun vücudundan 19 tane kurşun çıkarıldı. Daha sonra yapılan aramada Diallo’nun ne üzerinde, ne de evinde silaha rastlandı. Bahse konu tecavüz ile de ilgisi bulunmuyordu.
         <br/>
         <br/>
         Liberyalı bir Müslüman göçmen olan Diallo, okumak için geldiği New York’ta seyyar satıcılık yaparak hayatını kazanıyordu. O güne kadar polisle herhangi bir ilişkisi bulunmayan Diallo’nun öldürülmesi, New York polisinin sert uygulamalarını tartışmaya açtı. Başkan Rudy Giuliani’nin sert davranışlara prim veren tavrı eleştirildi. İnsan hakları örgütleri büyük gösteriler düzenledi. New York’ta binlerce kişinin katıldığı onlarca yürüyüş yapıldı. Olaydan bir sene sonra 4 polis beraat etti. Belediye Diallo’nun ailesine 3 milyon dolar tazminat ödedi ve dosya kapandı.
         <br/>
         <br/>
         Bir başka olayda da Abner Louima isimli suçsuz bir Haitili, polis tarafından karakolda dövüldü. Ağır işkencelerden geçirilen Louima’nin makatına cop sokuldu. Louima’nın ailesi 9 milyon dolar karşılığında davadan vazgeçti.
         <br/>
         <br/>
         Benzer olaylarda polise arka çıkan Başkan Giuliani’nin tavırları, insan hakları derneklerince yoğun şekilde eleştirildi. Kamuoyunda halktan özür dileyen Giuliani, olaylara karışan polislere el altından destek olmakla suçlandı. Giuliani, geniş hukuk desteği ile memurlarını ceza almaktan kurtardı. Kamuoyuna mal olan Diallo ve Louima olaylarında yüklü tazminatlar ödeyerek, konuların kapanmasını sağladı. Yaşanan benzer olaylarda halkın bir kısmından destek alması ise dikkat çekici bulundu.
         <br/>
         <br/>
         New York sistemi İstanbul’a uygun mu?
         <br/>
         <br/>
         Suçla mücadelede dünyanın birçok şehrinin model almaya çalıştığı New York, bazı yönleri ile hırsızlık ve kapkaçın sıradan hale geldiği İstanbul için de uygulanabilir bir model, ancak temel bazı noktalardaki farklılıkların da gözden kaçırılmaması gerekli. ABD’de polislerin belediyeye bağlı olması nedeni ile inisiyatif yerel yöneticilerde. Bu nedenle polisin maaşından sosyal haklarına, fazla mesai ücretlerine kadar birçok konuda değişiklik yapma hakkı yerel yöneticide. Bu nedenle idareciler daha esnek davranabiliyor. Türkiye’de emniyetin merkezi idareye bağlı olması, sadece İstanbul veya başka bir yerdeki polise ayrıcalık sağlanmasına engel. Benzer şekilde belediye polis sayısını da bütçe ölçüleri içinde artırma yetkisine sahip.
         <br/>
         <br/>
         Polisin motivasyonu açısından çalışma şartlarının iyileştirilmesi önemli bir nokta. Bununla birlikte polislerin eğitimi, New York Emniyeti’nin en fazla para harcadığı konuların başında geliyor. Uzmanlar, mevzuata hakim polisin kendine güveninin arttığını vurgulayarak, suçla mücadelenin kırılma noktası olarak “polislerin niteliklerinin yükseltilmesini” gösteriyor. Motivasyonu artırılan polisin teknik imkanlarının genişletilmesi, savcıların hukuk kuralları çerçevesinde polisle işbirliği içinde olması, halk desteği, medyanın (bilerek veya bilmeyerek) polis ve suçla mücadeledeki değişimi vurgulayan yayınları sonucunda, New York’un bir hayli değiştiğini söylemek mümkün.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3446 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20299), [web.archive.org (arşiv bağlantısı)](http://web.archive.org/web/20060524204859/http://www.aksiyon.com.tr:80/yazdir.php?id=20299)
