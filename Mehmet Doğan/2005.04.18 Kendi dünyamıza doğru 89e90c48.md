# Kendi dünyamıza doğru

*Mehmet Doğan 2005.04.18*

<div>
 <p>
  <font>
   “Yeni Ümit” dergisinde yayımlanan başyazıların bir kısmı 1998’de “Ruhumuzun Heykelini Dikerken” adıyla kitaplaştırılmıştı. 21 makaleden oluşan 156 sahifelik bu kitap bir dava adamının, bir ülkü insanının kaybedilmiş, çalınmış, yağma edilmiş cennetini arama, bulma sancılarının çizdiği inanç, ümit, azim, irade, düşünce ve engin bir sevgi dirilişi haritasıydı.
   <br/>
   <br/>
   İslam medeniyetinin 21. yüzyıla damgasını vuracak rönesansının iman, ilim, sanat ve aksiyon kahramanlarına yol ve yöntem atlası sunan bu yazılar, insanlığın aradığı maddi-manevi mutluluk definesinin gerçek haritasıydı.
   <br>
    <br>
     Aynı kaynaktan akıp gelen bir ruh ve gönül kevserinin, bir medeniyet menbaının, bir diriliş âb-ı hayatının zemzem çeşmesi daha ulaştı bize: Ruhumuzun Heykelini Dikerken-2, “Kendi Dünyamıza Doğru” akan bu Hızır çeşmesi, hakikat medeniyetine, insanlık saadetine susamışların beklediği eser. Asırlık ruh yangınlarının, kavrulmuş gönül topraklarının Nil’i, Ceyhun’u, Mississippi’si, Amazon’u bu kaynak, 14 asırdır nice milletleri, devletleri sulayıp besleyen, bazen batıp tekrar çıkan Zemzem kaynağı gibi, insanlık çölünde canı dudağına gelmişlerin imdadına koşuyor. Asırlardır batıp gitmiş zemzeminden sonra çölleşmiş insanlık toprağına yeniden hayat sunacak olan, bulduğu bu hayatla ruhunun heykelini, o nurdan âbidesini insanlık meydanının ortasına dikecek olan ruh mimarlarının, İbrahim ve İsmâillerinin plan ve projelerini getiriyor, bu eser.
     <br>
      <br>
       Kendi dünyamıza doğru ruhumuzun heykelini dikerken tutulacak yol nedir? Bu yolda yürürken uygulanacak yöntemler nelerdir? Bu yürüyüş ve ihya kadrosunun vasıfları nelerdir? Hangi malzemeleri nerelerde, nasıl kullanacaklar? Bütün bu soruların cevabını veren kitap, sadece temenniler planında kalmıyor. Bu yolda yürüyen gönül erlerinin, diriliş işçilerinin örneklerini, altın portrelerini de çiziyor. Bu evrensel işçilikte görev alacak iman, ilim, sanat kahramanlarının, yani rönesansımızın (yeniden uyanış) gönül mimarlarının ruh yapıları üzerinde özellikle ve önemle duruluyor.
       <br>
        <br>
         16 makaleden oluşan bu kitap, Hak ve hakikate adanmış bir ruhun Tûbâ televvünlü ömür ağacının ruh meyvelerinden. Asrın Getirdiği Tereddüdlerle bir milletin ruhuna musallat olan şüphe ve tereddüd parazitlerine, inkar ve ilhat mikroplarına karşı uygulanmış bir reçete idi. İnancın Gölgesinde, Varlığın Metafizik Boyutu, Ölüm Ötesi Hayat, Kitap ve Sünnet perspektifinde Kader, İrşad Ekseni, Fâtiha Üzerine Mülahazalar, Prizma, Sonsuz Nur, Kalbin zümrüt Tepeleri ve daha nice ruh şifası, gönül ziyası, akıl ve kalb gıdası mücelledlerin müellifi muhterem ve muazzez insan, yeni bir pırlantayla asırlardır, zamandan ve mekandan sürgün edilmek, hatta yok edilmek istenen Ruhumuzun Heykelini Dikerken, gelin hep beraber asırlık peşin hükümlerden, yanlış bilgilerden sıyrılıp, Kur’anımızın aydınlığında, Sonsuz Nur’un rehberliğinde kendimize dönelim, yeniden kendimiz olalım. Kültür ve medeniyet kavramlarını, kavrayışlarını yeniden gözden geçirip yeniden yorumlayalım, diyor.
         <br/>
         <br/>
         Cehaletin, fakr u zaruretin, ihtilafların kurbanı olduğumuz yeter; gerçek kültür zeminimizi bularak, orada ruhumuzun heykelini yeniden yükseltmenin heyet ve hendesesini hikmetle, dikkatle tesbit edip ruh şantiyemize girelim, el ele, gönül gönüle çalışalım, asrın ve insanın yüzünü yeniden ağartalım der.
         <br/>
         <br/>
         Kalb kalesinden Hüsn’ünün kimyasını getirmek için yollara düşen Aşk gibi, medeniyet kalemizin tamiri için pırlanta eserlerle yollara düşen, kaybettiğimiz güzelliklerin avına çıkan bu hakikat insanının uzun ve zengin bir plan ve programla yola çıktığı, yazdıklarıyla yaptıklarından, dünyanın dört bir yanına açılan yollarıyla, yol arkadaşlarından, kısaca apaydınlık yaşayışından anlaşılıyor.
         <br/>
         <br/>
         Hüsn ü Aşk’ta Aşk, yoluna çıkan bütün engeller, kuyular, zindanlar, devler, gulyabaniler, büyücüler, periler benzeri nice iç ve dış engellerle de uğraşa uğraşa yoluna yılmadan, usanmadan devam ediyor. Yenilmez bir azmin ve imanın; sarsılmaz bir sabrın ve sebatın; sönmez bir ümit ve sevdanın zengin donanımıyla çevresine aşk u şevk sunarak ilerliyor.
         <br/>
         <br/>
         Kendi Dünyamıza Doğru ne mi anlatıyor? Nelerden mi bahsediyor? Hani bir usta bestekara meşhur bestesiyle ne anlatmak istediği sorulunca, üstad, eserini bir daha seslendirerek hayranlıkla kendine bakan soru sahibine, işte bunu anlatıyorum, der.
         <br/>
         <br/>
         Ruhunu İslam kültürü külliyatının ana eserleriyle beslemiş, bir buz hükmündeki benliğini o okyanusun içinde eriterek ona sahip olmuş bir gönül insanının, bir Hak Dostunun, o dostlukla yoğrulmuş ruhunun aynası olan bir eseri anlamak da anlatmak da kolay değil. Ne anlattığını soranlara, al oku, demek en doğru cevap olur.
         <br/>
         <br/>
         Anladığım bir şey varsa, o da, bugüne kadar bildiğimi zannettiğim İslam’ı bilmediğim, İslam nizamının mimarı Sonsuz Nuru tanımadığım oldu, eseri okuduktan sonra. Bildiğimi sandığım çerden çöpten şeylerin de hakikat adına, ahiret adına pek bir işe yaramadığını gördüm.
         <br/>
         <br/>
         Kitapta, ...Ve Gaybın Son Habercisi başlıklı makaleyle, İslama İcmâlî Bir Bakış başlıklı makale ibretle, dikkatle okunmalı. Bu son iki makaleden önceki yazılar, sanki bu ikisinin anlaşılması için, ikisinin anlamına ulaştırmak için açılan akıl ve kalb yollarıdır. O yollardan geçerek Aşk’a ve Hüsn’e ulaşıyorsunuz.
         <br/>
         <br/>
         Kitabın içindekiler listesine bakmak bile çok önemli şeyler çağrıştırıyor. Gönül Sultanlığına Doğru, Kendi Medeniyetimize Doğru, Kültür Problemimiz ya da Kendimiz Olma, Yaşatma İdeali, İslam Düşüncesinin Ana Karakteristiği, Aklın İki Yüzü ve Mâkuliyet, Kültür Mirasımızın Temel Kaynakları, İslam Ruhu, Dar Bir Zaviyeden Düşünce Sistemimiz, Allah ve Hâdiseler Karşısında Peygamberane Duruş, Nübüvvetin Çehresinde Okuduklarımız, Allah-Kâinat ve Nübüvvet’den sonra ...Ve Gaybın Son Habercisi, O bir İman ve Aksiyon Âbidesiydi ile İslama İcmâlî Bir Bakış başlıklı yazılar, Mesîhî bir sinenin soluklarından gelen bir sesi, diriltici, dipdiri bir sedayı, bir ruhu duyuruyor.
         <br/>
         <br/>
         Bu yazı, sadece bir haber yazısıdır. Hayret dolu, hayranlık dolu olmakla beraber, keşkelerle dolu, pişmanlık ve utanmalarla dolu bir okumanın haberidir sadece. Keşke bu yazılarla anam babam tanışmış olsalardı. Tanışmış olsalardı da beni onların iklimine salarak onlarla yetiştirselerdi. Aklım, kalbim, gönlüm kirlenmeden, Kur’an ve Sünnet kültürüyle beslenmiş, süslenmiş olarak kendimi  bulsaydım, kendim olsaydım.
         <br/>
         <br/>
         Keşke diyorum çünkü, ruhuma çöreklenmiş kültür kirlenmesiyle, Kevser kaynaklı asıl kültürümü anlama gücüm çok zayıflamış. Sohbet-i Cânân meclisleri de olmasa işim hepten zordu. Onlar da olmasa Kendi Dünyamıza Doğru yürüyemezdim. Karınca ayağıyla da olsa yürümek var ya, o yeter, diyor; ruhumu heykeline katan dosta selam diyorum, şükran diyorum. Okumaya, okumaya devam diyorum.
         <br/>
         <br/>
         <b>
          Kendi Dünyamıza Doğru / Ruhumuzun Heykelini Dikerken-2
         </b>
         <br/>
         M.Fethullah Gülen, Nil yayınları, İzmir-2005.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 885 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20901), [web.archive.org (arşiv bağlantısı)](http://web.archive.org/web/20051201003508/http://www.aksiyon.com.tr:80/yazdir.php?id=20901)
