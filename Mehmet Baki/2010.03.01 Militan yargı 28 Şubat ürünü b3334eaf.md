# Militan yargı 28 Şubat ürünü

*Mehmet Baki 2010.03.01*

<font class="agenda2NewsSpot">
 28 Şubat’ta yüksek yargı üyelerine Genelkurmay Karargâhı’nda verilen ‘irtica brifingleri’, hukuk ve adalet sistemine vurulan bir ‘darbe’ydi. Yargı üzerinde vurulan askerî vesayetin izleri bugün de karşımıza çıkıyor.
</font>
<font class="newsDetail">
 <p class="MsoNormal">
  Türk yargı sistemi, başlangıcından bugüne hep ‘müdahale ve baskı’ tartışmalarıyla gündeme geldi. Yargının emir-komuta altına alındığı en önemli dönemler, ‘darbe süreçleri’ oldu. Gerek 27 Mayıs’tan sonra kurulan Yassıada Mahkemeleri, gerekse 12 Mart ve 12 Eylül’den sonra oluşturulan sıkıyönetim mahkemeleri, hukuk, demokrasi ve insan haklarını hiçe sayan kararlara imza attı. İhtilalcilere şirin gözükmek isteyen dönemin yargıçları, gencecik insanları darağacına götürecek hükümler verdi.
  <span>
  </span>
 </p>
 <p class="MsoNormal">
  Hâkimlerin ve savcıların aleni olarak yönlendirilmesinde, 28 Şubat postmodern darbesi ise bir milat olarak görüldü. MGK kararlarını ‘baskı ve tehdit’ ile hükûmete imzalattırarak ‘demokrasiye balans ayarı’ yapan 28 Şubatçıların sonraki hedefi yüksek yargıyı hizaya getirmekti. Bunun için karargâhta yüksek yargı mensuplarına ‘İrtica brifingleri’ verilmesi planlandı. Genelkurmay 2. Başkanı Orgeneral Çevik Bir ve Genelkurmay Adli Müşaviri Erdal Şenel’in (ETÖ davasında tutuksuz sanık) organize ettiği brifing için hemen Anayasa Mahkemesi, Yargıtay, Danıştay ve Sayıştay başkanlıklarına talimat verildi: “10 Mayıs’ta karargâhta olun”
 </p>
 <p class="MsoNormal">
  <span>
  </span>
  O gün, yargıç ve hâkimler, otobüslerle başkentin merkezindeki karargâha taşınmıştı. Orbay Salonu, onlar için süslenmişti. Salonun protokol kısmında sonrasında açtıkları davalar ve verdikleri kararlarla toplumun vicdanında derin izler bırakan isimler oturuyordu; Anayasa Mahkemesi Başkanı Yekta Güngör Özden, Yargıtay Cumhuriyet Başsavcısı Vural Savaş, Yargıtay Başkanı Müfit Utku, Danıştay Başkanı Füruzan İkincioğulları, başkan vekilleri, daire başkanları ve üyeler. Yaklaşık 400 yargı mensubunun doldurduğu salonda protokolün üçüncü sırasında ilginç bir isim dikkati çekiyordu: Daha sonra Yargıtay Başsavcısı olan Sabih Kanadoğlu. Brifingde, yargı mensuplarına Genelkurmay İstihbarat Başkanı Korgeneral Çetin Saner ile İstihbarata Karşı Koyma ve Güvenlik Dairesi Başkanı Tümgeneral Fevzi Türkeri, ‘irticai faaliyetler’i anlattı. Komutanlar sadece bununla yetinmiyor, aynı zamanda rejimin tehlikede olduğu savıyla yargı için de durumdan vazife çıkarıyordu. Laikliğe aykırı eylemde bulunanlara müsamaha gösterilmemesi gerektiğinin altı çiziliyor, dindar insanların adeta sanık sandalyesine oturtulması isteniyordu.
 </p>
 <p class="MsoNormal">
  Yüksek yargıçlar, komutanların brifingdeki emir ve talimatlarını dakikalarca ayakta alkışlarken, ertesi gün, gazeteler şu manşetlerle çıkıyordu: “Muhtıra gibi brifing”, “Yargı brifinginde ordu Refahyol’a sert uyarı yaptı”, “Askerden RP’ye şok suçlamalar”, “Ordudan son uyarı”, “Gerekirse silah bile kullanırız”. Yüksek yargı, brifinge doymamış olacak ki, karargâha bir brifing talebi daha iletti. İlk brifinge katılamayan bazı Yargıtay üyeleri, Başkan Müfit Utku’dan ricada bulundu. Utku, gelen talep üzerine dönemin Genelkurmay Başkanı Org. İsmail Hakkı Karadayı’yla görüşerek Yargıtay daire başkanları, üyeler, tetkik hakimleri ve savcılar için özel bir brifing verilmesini istedi. Bunun üzerine 10 ve 12 Haziranda Yargıtay çalışanlarına bu brifingler verildi.
 </p>
 <p class="MsoNormal">
  Ziya Sağdur, bu brifinge katılan Yargıtay üyelerinden biri. Sağdur’a göre, yargı üyelerinin herhangi bir kimseden emir ya da talimat alması Anayasa’ya göre mümkün değil. Ancak o dönemin şartlarında buna uyulmadı. Yargıya bu tür müdahalelerde bulunulmasının hâkim ve savcıların tarafsızlık ve bağımsızlık ilkesini zedelediğini düşünen Sağdur, ‘Neden o brifinglere katıldınız?’ sorusuna şu cevabı veriyor: “O günün şartlarında bir sürü dedikodu dolaşıyordu. Bunların aslı nedir, gerçekler nedir, bilmediğimiz bazı konular hakkında bize önemli bilgiler mi verecekler düşüncesiyle gittim. Ama gördüm ki değişik bir bilgi aktarılmadı bize. Yani basından, gazetelerden, görsel medyadan okuduğumuz, takip ettiğimiz bilgilerin tekrarı mahiyetinde bilgi verdiler. Tabii onların ne maksatla bu brifingi verdiklerini bilemem.” Brifingde komutanların anlattıklarını emir olarak telakki etmediğini ifade eden Sağdur, görevli olduğu sürece yasalara ve vicdanına göre kararlar verdiğini ifade ediyor. Ancak bazı yargı mensuplarının hataya düşmüş olabileceğini kaydediyor. Brifing sonrası yüksek yargı üyelerinin dakikalarca komutanları ayakta alkışlamasının sebebini ise şöyle anlatıyor: “Toplantının sonunda ‘Yaşasın Türk ordusu’ dendi. Bunu alkışlamayan bir vatandaş olamaz. Ben de bu düşünceyle alkışladım ama başkaları başka düşünceyle alkışlamış olabilir.”
 </p>
 <p class="MsoNormal">
  ‘BRİFİNGLERE KATILDIM, PİŞMANIM’
 </p>
 <p class="MsoNormal">
  Ekrem Serim de 28 Şubat’ın ‘irtica brifinglerine’ katılan Yargıtay üyelerinden biri. Ancak yıllar sonra pişmanlığını dile getirmişti. O dönemde bir darbe havasının oluşturulduğunu, yargı mensuplarının psikolojik baskı altında bu brifinglere katıldığını vurgulayan Serim, 2006’da Zaman’a verdiği mülakatta şu itiraflarda bulunmuştu: “Manevi baskı altındaydık. Darbe olursa üyelikten alınma endişesi vardı. Hâlâ o brifinge katılmanın pişmanlığını duyuyorum.”
  <span>
  </span>
 </p>
 <p class="MsoNormal">
  Serim’e göre yargı mensuplarının Genelkurmay’daki brifinge katılması ‘bağımsızlık ve tarafsızlık’ ilkesine aykırıydı. Bu yüzden kendisini de bir türlü affedemiyor emekli Yargıtay üyesi. Toplantıdan çıktıktan sonra neler hissettiğini ise şu sözlerle ifade ediyordu: “Ben hukuk dairesi üyesiydim. Baktığımız davalar gereği irtica gibi konularla hiçbir ilgimiz olmamasına rağmen bazı üyelerin talep etmesi üzerine ikinci brifinge katılmak zorunda kaldık. Çok üzülerek çıktım. Daha önce iki kez kalp ameliyatı geçirdiğim için üzüntüden kalp atışlarım bozuldu, hastaneye gitmek zorunda kaldım. Yargıçlık onurumun zedelendiğini hissettim. ‘Keşke gitmeseydim’ diyorum.”
 </p>
 <p class="MsoNormal">
  Serim, ‘birliğine teslim olmaya giden erler’ gibi Genelkurmay’a koşan yüksek yargı üyelerini ‘sorumsuz davranmakla’ suçluyor. Çünkü yargıçlar adeta emir alan kişiler durumuna sokulmuştu. Kendi bağımsızlık ve tarafsızlıklarını korumak için gereken dirayeti gösterememişlerdi. Emekli Yargıtay üyesinin anlattıklarına göre, Genelkurmay Karargâhı, brifinglerde yüksek yargı üyelerine şu mesajı vermiş: “Cumhuriyet tehlikede, baktığınız davalarda dikkatli olun. Rejimi ve laikliği koruyun, kararlarınızı buna göre verin. Laiklik ilkesine aykırı faaliyette bulunanlara müsamaha göstermeyin.” Serim, Orbay Salonu’nda komutanların bu mesajlarını dinleyince kapıldığı hisleri şöyle dile getiriyor: “Bizden hukuka, adalete değil, rejimi korumaya öncelik vermemiz gerektiği ima ediliyordu. Sanki ihtilal olmuş, bunun haklılığını anlatan açıklamalar yapılıyordu.”
 </p>
 <p class="MsoNormal">
  Emekli Yargıtay üyesi ve Türkiye Adalet Akademisi eski Başkanı Kamil Acar da yargı brifinglerine yakından tanıklık etmiş bir isim. Brifinglere katılmamış. Bunun sebebini şöyle açıklıyor: “Yargıtay dışındaki bir mahfilde böyle bir bilgilendirmeyi doğru bulmadım.” Kendisi ile birlikte Yargıtay’dan 10 üyenin brifinglere katılmadığını ifade eden Acar, eleştirilerini şu cümlelerle dile getiriyor: “Oradan etkilenmiş bir şekilde gelip önüne gelen dosyaya o etkiyle bakmayı hâkimlik mesleğiyle bağdaşır bulmadım. Orada edindiği kanaate göre hareket etmek tarafsızlık ve bağımsızlık ilkesine aykırı. Bir yargıç sorumsuz davranamaz. Sorumluluk sınırını da hukuk kurallarına ve yasalara göre belirler.”
 </p>
 <p class="MsoNormal">
  Acar’ın anlattıklarına göre, brifinglere katılan yargı üyeleri de hayal kırıklığı yaşamış. Yani yargıçlar, karargâhtan çok da memnun ayrılmadı. Oysa onlar, Genelkurmay’a irtica ve bölücülük gibi devletin bekasıyla ilgili gizli sırların verileceği ümidiyle gitmişti. Ancak gazete kupürlerinden derlenen bilgi ve belgeler dışında kendilerine bir şey anlatılmamış.
 </p>
 <p class="MsoNormal">
  BAYAN HAKİMİN EŞİNE
 </p>
 <p class="MsoNormal">
  BAŞÖRTÜSÜ SORUŞTURMASI
 </p>
 <p class="MsoNormal">
  ‘Yargı emir ve görüşlerinize hazırdır’ isimli kitabın yazarı ve AK Parti Konya Milletvekili Hüsnü Tuna, 28 Şubat postmodern darbe sürecinde yargının nasıl kullanıldığını ve suiistimal edildiğini örnek dava ve kararlarla kitaplaştıran bir hukukçu. 27 Mayıs 1960 Darbesi’nden sonra yargı içinde ideolojik bir yapının yerleştiğini savunan Tuna, 28 Şubat’ta bu yapının kendini acımasızca gösterdiğini söylüyor. İrtica konulu brifinglerde yargıçlardan adeta ‘militan’ gibi davranmaları istendiğini kaydeden Tuna, şu eleştirileri yapıyor: “Yargıçlar, o brifinglere katılarak Anayasa’yı ihlal ettiler, suç işlediler. Çünkü Anayasa’da yargıya hiç kimsenin emir ve talimat veremeyeceği hükmü var. Oysa o brifinglere katılan yargı mensuplarına bakacakları davalarla ilgili talimatlar verildi, önlerine gelecek davalarda nasıl karar verecekleri dikte edildi. Dolayısıyla yargının tarafsız kalmasını engelleyen toplantılardı. Yargıçlar da bu toplantıya katılarak tarafsız kalmayacaklarını ilan etmişti.”
 </p>
 <p class="MsoNormal">
  Nitekim, brifing etkisini göstermiş ve önce iktidardaki parti hakkında kapatma davası açılmıştı. Daha sonra da o dönemde İstanbul Büyükşehir Belediyesi Başkanı Tayyip Erdoğan, TCK 312’den mahkûm edilmişti. Çevik Bir’in sivil mahkemelere gönderdiği ‘talimatlarla’ birçok gazeteci hakkında davaların açıldığı ortaya çıkmıştı. Üniversiteye başörtülü girmek isteyen öğrencilerin açtığı idari davalar ise tek tek reddediliyordu. Tuna, brifinglerde verilen talimatların daha sonra birçok davada kendini gösterdiğini anlatıyor. Örneğin başörtüsü yasağının kaldırılması için açtıkları davaların mahkemelerce reddedildiğini hatırlatıyor. Üniversite rektörlerinin verdiği yasak kararını durduran ve öğrencilerin başörtülü bir şekilde üniversiteye girmesini onaylayan hâkimlerin ya sürgüne gönderildiğine ya da soruşturmaya tabi tutulduğuna dikkat çekiyor. Yozgat Cumhuriyet Başsavcısı Reşat Petek, Bursa 2. İdare Mahkemesi Başkanı Sabri Ünal, Samsun İdare Mahkemesi üyeleri Sıtkı Keleş, Fatih Terzi, Recep Taş bu isimlerden sadece bazısı. Bu dönemde soruşturma, baskı ve sürgüne uğrayan 50’ye yakın yargı mensubunun tek suçu; eşlerinin başörtülü olması, cuma ve teravih namazına gitmeleri, ilahi ve dinî içerikli yayınlar dinlemeleriydi.
 </p>
 <p class="MsoNormal">
  İstanbul Vergi Mahkemesi üyesi A.G., bu soruşturmaya maruz kalanlardan biri. Dönemin Adalet Bakanlığı müfettişlerinin gönderdiği soruşturma evrakında A.G. ile ilgili aynen şunlar yazıyor: “Sayın A.G; sosyal ve aile yaşantınız ile eşinizin yakın zamana kadar benimsediği çağdaş olmayan giyim tarzı itibarıyla, laiklik karşıtı düşüncelere yakınlık duyduğunuz hususunda kanaat uyandırdığınız, bu arada evinize gelen misafirleri haremlik-selamlık tabir edilen şekilde ağırladığınız ve keza dairedeki odanızda radyo ve teypten dini yayınlar ve ilahiler dinlediğiniz ileri sürüldüğünden savunmanızı iki nüsha olarak 3 gün içinde göndermenizi rica ederiz.” Tuna’nın kitabına aktardığı en ilginç ve trajikomik soruşturma ise bir bayan hâkimle ilgili. Söz konusu bayan hâkim hakkında eşinin ‘başörtülü’ olduğu iddiasıyla soruşturma açılmış.
 </p>
 <p class="MsoNormal">
  Hüsnü Tuna, 28 Şubat’ın yargıdaki ideolojik yapısının bugün de devam ettiğini düşünüyor. Ergenekon Terör Örgütü’ne (ETÖ) yönelik soruşturmanın asker-yargı arasındaki derin ilişkiyi de ortaya çıkardığını söylüyor. İddia edilen ETÖ sanıklarından emekli Orgeneral Hurşit Tolon’un ve bazı askerlerin yargı mensuplarıyla gizli görüşmeler yaptıklarının tespit edilmesi, 28 Şubat’ta kurulan irtibatın bugün de derinleşerek devam ettiğini gösteriyor. Hatırlanacağı üzere Tolon, Ergenekon savcılarına ifade verirken Yargıtay ve Danıştay üyelerinin yer aldığı 60-70 kişiyle Kent Otel’de düzenli şekilde ‘gizli’ toplantılar yaptıklarını söylemişti. Ergenekon sanığı Engin Aydın’ın HSYK üyesi Ali Suat Ertosun ile yemek yediğini gösteren fotoğraf ortaya çıkmıştı. Aydın, ek klasörlerde yer alan telefon görüşmeleri ve ajandasında HSYK’daki işlerini nasıl hallettiğini itiraf etmişti.
 </p>
 <p class="MsoNormal">
  Yargıtay üyesi Serim’e göre de 28 Şubat, yargı üzerinde ağır bir tahribat bıraktı. Bu tahribat hâlâ devam ediyor. Yargıçlar, ideolojilerine, siyasi görüşlerine karşı tarafsızlıklarını korumada sorun yaşıyor. Bunda 28 Şubat’ta verilen brifinglerin etkisi var. Yargıtay emekli savcısı Ahmet Gündel de meslektaşlarıyla aynı görüşte. Ona göre, 28 Şubat sürecinde, ortama ve ideolojik düşüncelerine göre uygulama yapan savcı ve yargıçlar ortaya çıktı. Gündel, bir söyleşisinde bu yargı mensupları için şu ifadeleri kullanmıştı: “Bazı kişi ve kurumlardan da alkış ve cesaret aldılar. Bunlar kamuoyu ve hukuk camiası tarafından iyi bilinmektedir. İşte ‘militan hukukçular’ bunlardır. Bir kısmı ortadan kayboldu, ancak bir kısmı hâlâ yargı içerisinde ve yargıyı siyasallaştırma çabalarına devam etmekte.”
 </p>
 <p class="MsoNormal">
  28 Şubat’ın tahrip ettiği adalet sistemi, bugün ‘yargı reformu’ tartışmalarıyla tekrar gündemde. AK Parti, kapsamlı bir yargı reformunu gerçekleştirmek üzere düğmeye bastı. Başbakan Tayyip Erdoğan, en kısa zamanda yargı ile ilgili adım atacakları mesajını verdi. Hükûmetle yüksek yargı temsilcileri arasında başlayan görüşmelerden önümüzdeki dönemde somut teklifler çıkabilir. Hem yargı mensupları, hem siyasi partiler hem de toplumun geniş kesimi bu ihtiyacı dile getiriyor.
 </p>
 <p class="MsoNormal">
  Türkiye’de yargı reformunun bir an önce hayata geçirilmesi gerektiğinin altını çizen emekli Yargıtay üyesi Kamil Acar, bunun için yargıya önemli görevlerin düştüğünü belirtiyor. Yüksek yargı temsilcilerinin siyasi açıklamalar yapmak yerine iktidarla aynı masada oturup reform için katkıda bulunması gerektiğini söylüyor. Acar, AK Parti’nin yargıyı siyasallaştırdığı iddialarına katılmıyor. Ona göre, siyasal güç yargıya herhangi bir şeyi dayatmıyor. Aksine, kendini Meclis’in üstünde gören yargıçlar var. HSYK’nın Erzurum savcılarının özel yetkilerini almasını eleştiren Acar, bu tür sıkıntıların önüne geçmek için kurulun yapısının değiştirilmesi, yerel mahkemelerde görev alan hâkim ve savcıların da kurulda temsil edilmesi gerektiğini vurguluyor. Hükûmete ve yüksek yargıya şu çağrıyı yapıyor: “Karşılıklı beyanatlar yerine bir araya gelip reform için birbirlerine omuz vermeleri lazım. Yeni dünya koşullarına uygun, Batı standardını yakalayacak bir reformu diyalogla gerçekleştirmeleri gerekir.”
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26208-189-militan-yargi-28-subat-urunu.html), [web.archive.org (arşiv bağlantısı)](http://web.archive.org/web/20110811075353/http://www.aksiyon.com.tr:80/aksiyon/haber-26208-189-militan-yargi-28-subat-urunu.html)
