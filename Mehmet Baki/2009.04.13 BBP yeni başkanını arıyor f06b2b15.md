# BBP yeni başkanını arıyor

*Mehmet Baki 2009.04.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Büyük Birlik Partisi, merhum Muhsin Yazıcıoğlu’ndan sonra demokrat çizgisi ile siyasi alandaki yolculuğuna devam etmek istiyor. Parti misyonunu sürdürecek yeni genel başkanın kim olacağı ise merak ediliyor.
  </font>
 </div>
 <div id="newsText">
  <font class="detail-text">
   Ankara’nın merkezindeki Tuna Caddesi iki haftadır yoğun bir trafiğe sahne oluyor. Cadde üzerindeki BBP Genel Merkezi, Muhsin Yazıcıoğlu’nun hayatını kaybettiği 25 Mart’tan bu yana sürekli misafir ağırlıyor. Kalabalık gruplar hâlinde yapılan taziye ziyaretleri ile beş katlı bina hiç boş kalmıyor. Misafirlerin yanı sıra  Yazıcıoğlu’nun dava arkadaşları ve sevenleri de sürekli burada. Hayatında ilk kez gelen de var, bir dönem parti yönetiminde bulunup siyaseti bırakan da. Merhum Yazıcıoğlu’nun üçüncü kattaki odası ise kilitli. Ona ait eşyalar büyük bir titizlikle muhafaza ediliyor. Parti binasında gözyaşı ve hüzün henüz dinmiş değil. Dava arkadaşları, onunla ilgili hatıralarını anlatırken dinleyenler gözyaşlarını tutamıyor. Zaman zaman bir matem çöküyor parti binasına. En çok kaza ile ilgili soru işaretleri konuşuluyor. Suikast iddiası dâhil bütün şüphelerin giderilmesi için büyük gayret içinde BBP’liler. Tek amaçları vicdanlarının tatmin olması. Bir taraftan parti ile ilgili faaliyetler de yürütülüyor. Her ne kadar büyük bir hüzün içinde olsalar da liderlerini kaybetmeleri onları birbirine daha çok kenetlemiş. Parti teşkilatının şimdilerde en çok merak ettiği konu ise ‘Son Başbuğ’ olarak gördükleri Yazıcıoğlu’nun siyasi mücadelesi ve çizgisinin nasıl sürdürüleceği. Kurulduğu günden bu yana 16 yıl partiye liderlik yapan, 28 Şubat’ta demokrasi ve milletten yana tavır koyan, tehditlere rağmen dik durmasını bilen, ‘yiğit Anadolu evladı’ olarak görülen Muhsin Yazıcıoğlu’ndan sonra BBP, yoluna nasıl devam edecek?
   <br/>
   <br/>
   Aslında Yazıcıoğlu’nun vefatı, ülkücü harekette ‘liderlik dönemini’ de kapattı. Yazıcıoğlu, 1997’de Alparslan Türkeş’in ölümünden sonra ülkücü camianın yeni ‘Başbuğ’u olarak görülüyordu. Sadece genel başkan değil aynı zamanda ülkücülerin lideriydi. Şimdi bu siyasi hareket lidersiz kaldı. Nitekim, BBP Genel Başkan Yardımcısı Hakkı Öznur, bu gerçeğin altını çiziyor: “Yazıcıoğlu’nun yerine kim gelirse gelsin sadece genel başkan olur, lider olamaz.” Peki, BBP’nin başına kim gelecek? Yazıcıoğlu’nun 40 yıllık mücadelesi, birikimi, misyonu kime emanet edilecek?
   <br/>
   <br/>
   Parti tüzüğüne göre genel başkanın vefatı durumunda MKYK toplanarak kendi içinden birini vekâleten genel başkan seçiyor. Ancak bu geçici başkan 45 gün içinde partiyi kurultaya götürmek zorunda. Parti yönetimi bu süreç içinde teşkilatın da görüşünü alarak ortak bir aday çıkarmayı düşünüyor. Adaylık için şimdiden birçok isim üzerinde duruluyor. Bu isimlerin ortak özelliği ise Yazıcıoğlu’nun dava arkadaşları olması. Hasan Çağlayan, Lütfü Şehsuvaroğlu, Recep Kiriş, Musa Serdar Çelebi, Mahir Damatlar şimdiye kadar düşünülen isimler. Genel sekreter Yalçın Topçu’nun da aday olacağı konuşuluyor. Adaylar arasındaki en sürpriz isim ise Namık Kemal Zeybek. Hasan Çağlayan, Serdar Çelebi ve Mahir Damatlar’ın genel başkanlığa sıcak bakmadığı belirtiliyor. Çağlayan, 12 Eylül’den önce Ülkü Ocakları genel başkanlığı yaptı. Darbeden sonra Yazıcıoğlu ile birlikte siyasete atıldı, BBP’nin Çorum milletvekilliydi. Hayatının her döneminde Yazıcıoğlu’nun yanında yer aldı. Çelebi ise 12 Eylül’den sonra ülkücüleri Avrupa’da örgütleyen bir isim. Mahir Damatlar da Yazıcıoğlu’nun en yakın arkadaşlarından biri. Hem darbe öncesi hem de sonrasında ‘Muhsin Başkanı’ndan hiç ayrılmadı. Parti yönetimi aday için arayışlarına devam etse de genel başkanlığa en yakın ismin Yalçın Topçu olduğu söyleniyor. Hem partinin genel sekreteri olması hem de teşkilat üzerindeki etkisi onun en büyük avantajı.
   <br/>
   <br/>
   BBP yönetimi, şimdiye kadar ortak bir aday bulmuş değil. Ancak Yazıcıoğlu’nun ilke ve misyonunu devam ettirme konusunda kararlı. Genel merkezde, ‘siyasi parti olarak yola devam edilmesi’ görüşü hâkim. Partinin başına geçecek ismin de bu misyonu taşıyabilecek nitelikte biri olacağı inancındalar. Bu arada, parti yönetimi ile Yazıcıoğlu ailesi Muhsin Yazıcıoğlu Vakfı kurulması yönünde karar aldı. Kabrinin bulunduğu Tacettin Dergâhı’na yakın yerde kurulacak vakıfla Yazıcıoğlu’nun fikir ve mücadelesinin gelecek kuşağa aktarılması düşünülüyor.
   <br/>
   <br/>
   Yeni genel başkanlarını seçmek için kurultaya hazırlanan BBP’lilere bugün en sıcak ilgiyi, bir dönem MHP’de siyaset yapan, daha sonra bu partiyle ilişiği kesilen isimler gösteriyor. Namık Kemal Zeybek, Enis Öksüz, Sadi Somuncuoğlu gibi isimler BBP’deki gelişmeleri yakından takip ediyor. Zeybek’in genel başkanlık için kulis yaptığı konuşuluyor. Hatırlanacağı üzere 22 Temmuz seçiminden önce MHP’nin dışladığı birçok isim BBP’ye katılmıştı. Bunlardan biri de Zeybek’ti. Hatta Yazıcıoğlu’nun başdanışmanlığına getirildi. Ancak Yazıcıoğlu, seçimlerden kısa süre önce parti olarak seçime girmeyeceklerini ve bağımsız aday olacağını açıklamıştı. Bunun üzerine Zeybek dâhil ulusalcı kesimlerle temasta olan birçok ülkücü BBP’den ayrılmıştı. MHP’de kendine yer bulamayan isimler yine BBP ile yakın temasta. Aslında onlardan ziyade parti içinde BBP-MHP birleşmesi konuşuluyor. Yazıcıoğlu’nun kurduğu Selçuklu Vakfı’ndaki sohbette bir dava arkadaşının şu sözleri bu konunun da arka planda konuşulduğunu gösteriyor: “Arkadaşlardan biri bana dedi ki; sen Bahçeli’ye yakın birisin. Ondan bir randevu al. Görüşelim. Artık sağlımızda birbirimizi sevelim. Hep cenazelerde bir araya geliyoruz. Nedir bu düşmanlık? Neyi paylaşmıyoruz?”
   <br/>
   <br/>
   Her ne kadar dava arkadaşları MHP ile birleşmeye sıcak bakıyorsa da parti yönetimi bu konuda henüz bir karar vermiş değil. Ancak partinin MHP’ye katılması hem tabanı hayal kırıklığına uğratır hem de Yazıcıoğlu’nun miras ve ilkelerini sahipsiz bırakır. Nitekim, genel başkan yardımcısı Hakkı Öznur, partinin başına geçecek isim için şu kriterlerin önemli olduğunu vurguluyor: “Yeni genel başkan, Yazıcıoğlu’nun çizgisinde, onun misyonu ve ilkelerine uygun bir şekilde hareket edecek, parti geleneğine bağlı kalacak, onun dik duruşunu, demokrat tavrını, düzgün siyasetini takip edecek biri olmalı. Çünkü biz parti olarak liderimizin misyonunu, inanç ve ideallerini sürdürmek için şimdi daha çok inançlı ve istekliyiz.”
   <br/>
   <br/>
   Öznur’a göre Yazıcıoğlu’nun yerini kimse dolduramaz. Çünkü o, hayatı boyunca demokrasiyi ve hukukun üstünlüğünü savundu. Demokrasi dışı karanlık odaklarla mücadele etti. Darbeci ve cuntacılara boyun eğmedi. Ülkemizi askerî militarizme götürmek isteyen totaliter yapılanmalara hep karşı çıktı, dik durdu. Türkiye’yi kaosa sürüklemek isteyen ve gerilim peşinde koşan oligarşik güçlerle hayatı pahasına mücadele etti. Kışkırtıcılığa karşı gençliği daima uyardı. 40 yıllık mücadelesinde hep dava adamı ve lider oldu. Partinin başına geçecek isim de onun bu çizgisini devam ettirmeli. Genel Sekreter Yalçın Topçu da emanetin en uygun ele verileceği inancında. Parti yönetiminin ortak bir aday için arayışlarını sürdürdüğünü, henüz kesin bir adayın bulunamadığını söylüyor. “Millet, bu siyasi hareketin devamından yana.” diyen Topçu, parti amblemindeki gülü toprağa gömmeyeceklerini ifade ediyor.
   <br/>
   <br/>
   Elim ve şüpheli bir kazada liderlerini kaybeden BBP’liler, önümüzdeki aylarda kurultay yapacak ve yeni bir genel başkan seçecek. 2005’te Zaman Gazetesi’ne verdiği röportajda “Ben ulusalcılarla aynı çizgide değilim, demokratım.” diyen Yazıcıoğlu’nun bu mesajı parti yönetimi tarafından bugün çok daha dikkatli okunmalı. BBP, siyasi bir hareket olarak devam edecekse, bunu, Yazıcıoğlu’nun demokrat ve sivil tavrı, millî ve manevi değerleri önceleyen hassasiyetiyle gerçekleştirebilir.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21307-bbp-yeni-baskanini-ariyor.html), [web.archive.org (arşiv bağlantısı)](http://web.archive.org/web/20120726202645/http://www.aksiyon.com.tr:80/aksiyon/haber-21307-bbp-yeni-baskanini-ariyor.html)
