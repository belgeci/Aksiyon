# Çile dolu bir hayat, sivil ve demokrat bir adam

*Mehmet Baki 2009.03.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fırtınalı bir hayat yaşadı, pes etmedi. Hapse atıldı, üşüdü. Doğru bildiğinden dönmedi. Zor zamanlarda dik durdu. Ders aldı, ders verdi. En çok ihtiyaç duyulduğunda vefa gösterdi. Kalabalıklar içinde yalnız yürüdü; ama küsmedi. Kara bulutlar ansızın güneşini kapatınca, ‘sonsuzluğun sahibi’ne ulaştı.
  </font>
 </div>
 <div id="newsText">
  <font class="detail-text">
   En çok sevdiği kelimeydi yiğit. Boyun eğmeyen, dik duran tavrı, demokrat bir çizgisi vardı. Ölüm tehditlerine rağmen, inandığı davanın yükünü omuzlarından hiç indirmedi. Etnik milliyetçiliği değil, millete dayalı milliyetçiliği savunuyordu. 14 yaşında ülkücü oldu. 22 yaşında Ülkü Ocakları Genel Başkanlığı’na getirildi. Türkiye’nin en karanlık döneminde büyük bir görev üstlenmişti. 55 yıllık ömrüne çok şeyi sığdırdı. Hayatının 7,5 yılını cezaevinde, (5,5 yılı hücrede) geçirdi. Her türlü işkenceye maruz kaldı; küfür, hakaret, dayak, vücuduna elektrik verilmesine kadar… Tam da Necip Fazıl’ın mısralarına taşıdığı ‘çile’ dolu bir hayat. Nihal Atsız’la milliyetçi damarını beslerken, Necip Fazıl ve Ahmet Arvasi, İslami kimliğinin oluşmasında etkiliydi. Ülkücü camianın ‘delikanlı adam’ıydı. Bir darbe mağduru olarak siyasi hayatının her döneminde askerî müdahalelere karşı en sert tepkiyi verdi. 28 Şubat’ta da, 27 Nisan’daki e-muhtırada da göğsünü millet iradesinin devamı için siper etti. En önemli özelliği ise ölümü göze alarak yıllarca mücadele ettiği ülkücü hareketin ‘İslamileştirmesi’ için gösterdiği çabalardı. “Kanımız aksa da zafer İslam’ın”, “Müslümanlar küfre karşı tek yumruk” gibi sloganlar, onun ocak başkanı olduğu dönemde meydanlara taşındı. Yaşadığı acılar ona birçok şeyi öğretti. Bu yüzden ülkücü gençleri  Türk-Kürt, Alevi-Sünni gibi çatışmalardan uzak tutmaya çalıştı. Onca işkenceye rağmen devlete küsmedi. Tam aksine aynı hataların tekrarlanmaması için ‘sivil ve demokrat’ tavrını ortaya koydu. Bu yüzden her kesimden seveni vardı. Diğer bir yönü de şair ruhlu olmasıydı. İlk şiirini ortaokul yıllarında kendisine Kur’an öğreten hocası için yazdı. Duygularını mısralara taşımayı seviyordu. Bu yüzden sadece hocası için değil, eşi, çocuğu ve sevdiği birçok kişi için şiir kaleme aldı. Hatta iki yıl önce öldürülen gazeteci Hrant Dink’e şiir yazabilecek insani bir tarafı vardı. Mamak Cezaevi’nin soğuk hücresinde yazdığı ‘Üşüyorum’ isimli şiirde ise en çok etkilendiği mısralar vardı. Kadere bakın ki yıllar önce yazdığı bu şiirdeki gibi veda etti dünyaya. Son nefesini verirken yine üşüyordu. Peki, kimdi bu üşüyen adam? Çile dolu hayatına neleri sığdırdı? Nasıl ülkücü oldu?
   <br/>
   <br/>
   <br/>
   <br/>
   Muhsin Yazıcıoğlu’nun 390 yıl öncesini gösteren şeceresi var. Hazar bölgesinden gelen aile önce Antakya’ya yerleşir. Ancak ailenin arası bu bölgedeki yerlilerle açılır. Kavganın bitmesi için bir barış yemeği düzenlenir. Sonunda bir anlaşma sağlanır, ancak ailenin en çok sevilen ismi Ali’nin bölgeyi terk etmesi istenir.
   <br/>
   <br/>
   1600’lü yıllarda genç Ali, babasının verdiği mektupla Şarkışla’nın Alıkveren ağasına gelir. Ağa, Ali’yi himayesine alır. Bir süre sonra da atı karşılığında kızıyla evlendirir. Şarkışla’ya yakın bir yerde topraktan bir ev yapar genç Ali. Bu ev, zamanla önce mahalleye, sonra büyük bir köye dönüşür. Yazıcıoğlu ailesi için Elmalı köyünün en önemli mekânı bu toprak evdir. Çünkü bir ata yadigârı olarak görülür hep. Onu korumak sonraki kuşağın en önemli görevidir. 1954 yılına gelindiğinde evin son sakinleri Fidan-Halit çiftidir. Halit Bey, dedeleri gibi bu eve gözü gibi bakar. Çocuklarına evin tarihini anlatır. Sivas’ta Gökmedrese’de ders veren dedesi Salih Efendi’nin yazma eserleri, evin en önemli bölümünde muhafaza edilir. 1985’e kadar ayakta kalan toprak ev, bu tarihte Halit Bey’in büyük oğlu Yusuf tarafından yıkılır. Halit Bey bu yüzden oğlunu yıllarca affetmez. Çünkü evi müze yapmak gibi büyük bir hayali vardı. Ayrıca ailenin en çok sevilen ismi (Muhsin Yazıcıoğlu) orada doğmuştu. Muhsin, 1954 aralık ayının son gününde dünyaya gelmişti. Anne Fidan Hanım, onu hiç yanından ayırmaz, üzerinde titrerdi. İlkokul çağına geldiğinde abisi gibi okula gitmek için büyük bir heyecan içindedir. Bu arada çiftçilik yapan babasına yardım etmeyi hiç ihmal etmez. Kağnılarla ekin çekmeyi öğrenir. 8-9 yaşında tek başına kağnılarla ekinleri tarladan köye çeker. En sevdiği işlerden biri de kışın ‘sıyırgı’ denilen ve ‘T’ şeklindeki tahta küreklerle toprak evin üstünde biriken karı atmaktır.
   <br/>
   <br/>
   Muhafazakâr bir ailede hayata gözlerini açan Muhsin, ilkokula başladıktan sonra babasının isteğiyle köy medresesine gitti. Hocası Bekir Paşa’ydı. Kışın bütün çocuklar, birer tezek ve odunla medreseye giderdi. Soba yakıldıktan sonra çocuklar duvarın dibine sıralanırken Bekir Paşa elindeki uzun çubukla en başa otururdu. Muhsin, sıranın sonuna oturmak için medreseye hep en son girmeye çalışırdı. Sebebini yıllar sonra şöyle anlatıyordu: “Bekir Paşa, sıranın başından başlayarak herkese birer, ikişer kere sureleri okutturuyor, yanlışları düzeltiyordu. Okuyamayanları hafifçe dövüyordu. Sıra bana gelene kadar sureleri ezberliyordum, o yüzden sıranın sonuna otururdum. Ders bitince hocam beni göstererek ‘Şuncaz çocuk biliyor, siz bilmiyorsunuz’ derdi. Bu kez arkadaşlarım beni sıkıştırır, ‘Yanlış oku, senin yüzünden biz de sopa yiyoruz’ diye sitem ederlerdi.”
   <br/>
   <br/>
   İLK ŞİİRİNİ, KENDİSİNE KUR’AN ÖĞRETEN BEKİR PAŞA İÇİN YAZDI
   <br/>
   <br/>
   Elmalı köyünde Küçük Muhsin’in en çok sevdiği isimdi Bekir Paşa. Aynı zamanda köy imamı olan Bekir Paşa’nın köy çıkışında bahçeli bir evi vardı. Bir gün hocasını ziyarete gitti. Bahçede yarım metre derinliğinde çukurların olduğunu gördü. Bekir Paşa’ya o çukurları neden kazdığını sorunca ‘Buraya kayısı çekirdeği ekeceğim’ cevabını aldı. ‘Bir çekirdek için bu kadar büyük çukur kazılır mı?’ düşüncesiyle eve döndü ve hocasına atfen ‘Kırlar Bahçesi’ isimli bir şiir yazdı. Kaleme aldığı ilk şiirdi bu:
   <br/>
   <br/>
   <br/>
   <br/>
   Kırlar Bahçesi
   <br/>
   <br/>
   Hoca bağın-bahçen hayırlı olsun
   <br/>
   <br/>
   Yaz gelip geçince içi meyveyle dolsun
   <br/>
   <br/>
   Ünlensin, köylerden müşterin gelsin
   <br/>
   <br/>
   Arar bulur muyum çiğit yerini
   <br/>
   <br/>
   Vardım da tuttum kayısının dalını
   <br/>
   <br/>
   Oturdum dibine sordum hâlini
   <br/>
   <br/>
   Bölçekamış ettin yolumu
   <br/>
   <br/>
   Arar bulur muyum çiğit yerini
   <br/>
   <br/>
   Vardım da tarlaya hendeği vurdum
   <br/>
   <br/>
   Nettim de felek belimi kırdın
   <br/>
   <br/>
   Ektiğim çiğitler çayır mı verdin
   <br/>
   <br/>
   Arar bulur muyum çiğit yerini
   <br/>
   <br/>
   <br/>
   <br/>
   Hocası için yazdığı hiciv içeren bu mısraları aile fertlerine de okudu. Ama herkes gülerek dinliyordu. Ertesi gün baba Halit Bey camide Muhsin’in şiirinden bahsetti. Köy odasında toplanan cemaat Muhsin’i çağırdı. İmam Bekir Paşa da oradaydı. Köy odasında yaşananları yıllar sonra şöyle anlatıyordu: “Şu şiiri oku dediler. Okudum, herkes güldü. Hoca da biraz bozuldu. Ertesi sabah hanımı geldi ve ‘Hay Muhsin oğlan, ne yaptın bizim adama, sabaha kadar uyumadı, lambanın dibine oturdu, sabaha kadar bir şeyler yazdı sana.’ Muhsin’e kızan hocasının o gece kaleme aldığı şiirin ilk mısraları ise şöyleydi:
   <br/>
   <br/>
   Yaz gelince şen ederim bahçeyi
   <br/>
   <br/>
   Gelinlere bağlatırdım bahçeyi
   <br/>
   <br/>
   Öyle şenlendireceğim ki,
   <br/>
   <br/>
   O bahçe yüzünden gelinler
   <br/>
   <br/>
   oğlum Mehmet’e kaçacaklar.
   <br/>
   <br/>
   Bekir Paşa, şiirinde bahçesini övüyordu. Ahdetmişti. Kayısı yetiştirecek ve ilk kayısıyı da Muhsin’e yedirecekti. Nitekim yıllar sonra Muhsin artık bir üniversite öğrencisiydi. Ankara’dan harman için köye gelmişti. O harmanda iken hocası elinde bir mendilin içine koyduğu kayısılarla Muhsin’in yanına kadar sokuldu. Mendilini açtı, içinde olgunlaşmış çok güzel kayısılar vardı. Muhsin’e uzattı ve şu sözleri sarf etti: “Ahdettim, gece-gündüz başında bekledim yolmasınlar diye. Bunun ilk meyvesini Muhsin oğlana yedireceğim diye.”
   <br/>
   <br/>
   İlkokulu bitirdikten sonra zor günler yaşadı Muhsin. Okuyup doktor olmak istiyordu. Ancak babası köyden dışarı çıkmasına izin vermiyordu. Fadime Hanım, eşini ikna etti ve Muhsin eğitimine devam etti. Her gün kilometrelerce uzaklıktaki Şarkışla’ya gidip geliyordu. Başarılıydı. O zaman en çok sevdiği şey okuldan sonra ata binmekti. Babasının atıyla saatlerce koşturur, zaman zaman trenle yarışırdı. At merakı bu dönemde başlamıştı. Üniversite okurken her yaz köye gelir, ata binerdi.
   <br/>
   <br/>
   Hayatına yön veren gelişme lise yıllarında oldu. O dönemde hem dünyada hem de Türkiye’de sol kesimin başlattığı öğrenci hareketleri hemen her il ve ilçeye yayılmıştı. Üniversitelerde başlayan boykotlar bir anda yerini şiddet ve kanlı eylemlere bırakmıştı. 68 kuşağının başlattığı mücadele ortamında o milliyetçi gençlerin arasındaydı. Ancak onun milliyetçi camiaya girmesi yakın akrabası Mehmet Sakarya’ya dayanıyor. O dönemde Ankara Hukuk Fakültesi’nde öğrenci olan Sakarya her yaz köye gider ve lisede okuyan Muhsin’e ülkücülüğü anlatırdı. Birlikte spor yapar, Türkeş’i konuşurlardı. Sakarya, MHP’de gençlik hareketinden sorumlu Ramiz Ongun’un yakın arkadaşıydı. Muhsin’in okulunda da Türkeş’i seven arkadaşları vardı. Sınıf arkadaşı Yusuf Tuna, Hasan Bölecek sonraki hayatında önemli isimler olacaktı. Bu arkadaşlarıyla birlikte Şarkışla’da ‘Genç Ülkücüler Teşkilatı’na gitmeye başladı. 14 yaşında ülkücü olmuştu. Lisede iken teşkilattaki dört arkadaşıyla aralarında bir anlaşma yaptı. 1997’de verdiği bir röportajda bu anlaşmayı şöyle anlatıyordu: “Dört arkadaştık. Üniversiteyi bitirdikten sonra ‘Bozkurtlar Çiftliği’ diye bir yer kuracaktık. Nerede kuracağız diye düşündük. Çiftliğin arkası orman olacak, genişlemeye müsait olacaktı. Bölgenin gürbüz, fakir çocuklarını getireceğiz, en iyi spor dallarında yetiştireceğiz. Böyle hayallerimiz vardı. Bunu gerçekleştirmek için doktor, veteriner, ziraatçı ve eğitimci olmamız lazımdı. Ben doktor olmak istemiştim ama Yusuf Tuna bizden önce mezun olunca o kazandı. Ben de veterinerliği seçtim.”
   <br/>
   <br/>
   Lisede genç bir ülkücü olarak arkadaşları arasında etkili bir yeri bulunuyordu Muhsin Yazıcıoğlu’nun. Ama onun da etkilendiği bir isim vardı: Alparslan Türkeş. 27 Mayıs darbesinden sonra sürgüne gönderilen Türkeş ve arkadaşları yurda dönmüş ve 1963’te CKMP’de siyasete atılmıştı. İki yıl sonra Türkeş bu partinin genel başkanı olarak milletvekili seçilmişti. 1969’da ise partinin ismini MHP olarak değiştirmişti. Milliyetçi tabanı olan partinin gençlik örgütlenmesi ise Genç Ülkücüler Teşkilatı’ydı. Türk-İslam senteziyle eğitilen gençlerin en büyük davası komünizmle mücadeleydi. Hatta Türkeş’in bu gençleri ‘Komando Kampları’nda eğittiği o günlerde basına yansıyordu. Muhsin, bir lise talebesi olduğu için öyle bir eğitimden geçmedi. Ancak genç yaşında 12 Mart muhtırasına tanık olmuştu. 1972’de Ankara Üniversitesi Veteriner Fakültesi’ni kazandı.
   <br/>
   <br/>
   Başkent, onun için yeni ve hareketli bir on yıl demekti. Ancak sonu hüsran ve işkence olacaktı. Üniversiteyi sekiz yılda bitirebildi. Okulda öğrencilerden sorumluydu. Bu dönemde Türkeş, düzenli olarak öğrencilerle sohbet ederdi. Bu toplantıların birinde Türkeş’le tanıştı. Bir süre sonra  Ülkü Ocakları Genel Merkezi’nde görev aldı. Ramiz Ongun, Sadi Somuncuoğlu, Ahmet Er, Lütfü Şehsuvaroğlu, Burhan Kavuncu, Mümtazer Türköne, Naci Bostancı bu dönemde tanıştığı yakın dostlarıydı. Abdullah Çatlı, Haluk Kırcı, Bünyamin Adanalı, Ünal Osmanağaoğlu, Muhsin Kehya, Mahir Kavalcı gibi isimlerle de bu dönemde tanıştı. Susurluk kazasında ölen Abdullah Çatlı’yla arkadaşlığı 1975 yılına dayanıyor. Üniversite birinci sınıfta iken Ongun son sınıf öğrencisiydi. Ramiz Bey, MHP’de gençlerden sorumlu müşavir olunca Muhsin Yazıcıoğlu için ülkücü camiada yükselme dönemi başladı. Ocak’ta önce Genel Başkan Yardımcılığına getirildi. 1977’de ise Ongun’un teklifi ile Ülkü Ocakları Genel Başkanı oldu. Aslında Türkiye’nin en karanlık döneminde büyük bir sorumluluk almıştı. 22 yaşında ülkücü gençlerin lideri oldu. 12 Eylül’e zemin hazırlamak için sağ-sol çatışmasının oluşturulmak istendiği bir dönemde üstlendiği görev oldukça zordu. Balgat’ta bir kahvehanenin taranması ve Bahçelievler katliamı bu zorlu sürecin işaretleriydi. Üniversitelerde başlayan sağ-sol çatışması artık sokaklara taşmış, her gün kanlı eylemler gerçekleştiriliyordu. Dönemin hükûmeti bu gelişmeler karşısında sıkıyönetim ilan etti. Böyle bir ortamda en büyük korkusu ülkenin komünizm idaresi altına girmesiydi. Bu yüzden üniversitelerde milliyetçi hocaları gençlerle buluşturuyordu. Seminerlerde gençlere Türk-İslam sentezi anlatılıyordu. 1977’de Ankara Konak Sineması’nda ülkücü gençlere 6 slogan ezberletti. “Kanımız aksa da zafer İslam’ın”, “Müslümanlar küfre karşı tek yumruk”, “Türk’üz, Türkçüyüz, İslam eriyiz”, “İnananlar kol kola, yürüyelim hak yola” en önemlileriydi. Ülkücüler, bu sloganları yıllarca meydanlarda seslendirdi. Ocak genel başkanlığı yaptığı dönemde siyasi çatışma artarken Anadolu’da ülkücülük de yayılmıştı. Toplam 1.500 ocak vardı.
   <br/>
   <br/>
   C-5’TE İŞKENCELİ BİR HAYAT
   <br/>
   <br/>
   1970-1980 yılları arası Muhsin Yazıcıoğlu için hem sıkıntılıydı hem de ülkücü camiada yükselmesini ve tanınmasını sağladı. Ama asıl çile 12 Eylül darbesiyle başladı. Askerî darbeden sonra ülkücü kuruluşlar ve MHP davasından tutuklandı ve Mamak Cezaevi’ne gönderildi. İşkence, koğuşa atıldığı ilk gün başladı: 1 Şubat 1981 saat 24.00. Gözleri bağlandı, dövülerek ve tartaklanarak koğuşa atıldı. C-5’teki koğuş arkadaşları ise Dev-Yol Merkez Komite üyesi Nasuh Mithat ve Dev-Genç başkanlarından Mehmet Ali Yılmaz’dı. Birbiriyle mücadele eden hatta birbirine silah çeken iki farklı grubun liderleri aynı koğuştaydı. 5,5 yılı hücrede olmak üzere 7,5 yıl cezaevinde kaldı. Cezaevi hayatı, her şeyi muhasebe etmek için bir fırsattı. 12 Eylül, işkenceler, sokaktaki çatışmanın bir günde bitmesi ona bir gerçeği gösteriyordu. Yıllar sonra hem ülkücü gençlerin hem de solcuların kullanıldığını düşünecekti. Cezaevinde her türlü işkenceye maruz kaldı. Küfür, dayak, tırnaklarının sökülmesi, hakaret… Ancak hiç kabullenemediği tek işkence cinsel organına elektrik verilmesiydi. Bunu hiçbir şekilde ahlaki bulmuyordu.  Bir Medrese-i Yusufiye olarak gördüğü cezaevinde buna uygun hareket etmeye çalışıyordu. Namazlarını aksatmaz, ülkücü gençlere İslam’ı anlatırdı. Her perşembe günü bütün koğuşlar hatim indirirdi. 6,5 yılda toplam 3100 hatim indirilmişti.
   <br/>
   <br/>
   Cezaevinde gördüğü işkenceleri her gün not edecekti. Yıllar sonra hayatını birleştireceği Gülefer Hanım, daha 10 günlük evliyken bu günlükleri okuyacak ve eşinin verdiği mücadeleden etkilenecekti. 12 Eylül darbesi, ülkücü camiayı da bölmüştü. Binlerce genç Muhsin Yazıcıoğlu gibi işkence görmüş, 9 ülkücü ise idam edilmişti. Aslında o, bütün bu işkencelere katlanmayabilirdi. Çünkü, darbeden sonra lideri Türkeş’ten yurtdışına çıkması için talimat almıştı. Ancak arkadaşları tutuklanırken kaçmak istemedi.
   <br/>
   <br/>
   Hakkında açılan davada idamla yargılanırken beraat etti. 7,5 yıl süren işkenceli hayattan sonra özgürlüğüne kavuştu. Bütün bu sıkıntılardan sonra yeni bir hayata başlamak istedi. Niyetinde evlenmek vardı. Ve kısa bir süre sonra Gülefer Pakdil’le hayatını birleştirdi. Cezaevinden çıktıktan sonra yakın arkadaşlarıyla bundan sonraki hayatı için istişare etti. O dönemde ülkücü camiada gördüğü tabloya oldukça üzülüyordu. Darbe, ülkücüleri bölmüştü. Ülkücü gençler ise artık apolitik olmuş, hatta birçoğu mafya dünyasına girmeye başlamıştı. Cezaevindekilere kimse sahip çıkmıyordu; yıllarca dava için mücadele eden, sakat kalan, kurşun yiyen gençler kaderi ile baş başa bırakılmıştı. Bu tabloyu görünce arkadaşlarıyla birlikte cezaevindeki ülkücüler ve onların ailelerine yardım amacıyla Sosyal Güvenlik ve Eğitim Vakfı’nı kurdu. Bu vakıf aracılığıyla yıllarca hapisteki ülkücülere ve ailelerine yardım etti. İdam edilen ülkücülerin mezarlarını yaptırdı. Hiçbir zaman ihmal etmediği bir davranışı vardı: Yaralanan, sakat kalan 12 Eylül mağduru ülkücüleri ziyaret etmek.
   <br/>
   <br/>
   Cezaevinden çıktıktan sonra ikinci önemli işi ise siyasi hayatına nasıl yön vereceğine karar vermesiydi. Bunun için arkadaşlarıyla istişare etti. Çevresindeki bazı isimler ona Türkeş’in partisine girmemesini söylüyordu. Günlerce Anadolu’yu gezdi. Sevenleri siyasete atılmasından yanaydı. Sonunda kararını verdi ve 1987’de Türkeş’in liderliğindeki Milliyetçi Çalışma Partisi’ne girdi. Partinin genel sekreteri olmak istiyordu. Ancak Türkeş onu genel sekreter yardımcısı yaptı. 1991 yılındaki seçimlerde Milliyetçi Çalışma Partisi -Refah Partisi -Islahatçı Demokrasi Partisi’nin oluşturduğu ittifak bünyesinde Sivas milletvekili olarak seçildi. “O, inançlarınızı Meclis’e taşıyacak” sloganıyla arkadaşlarından destek almıştı. Siyasete atıldıktan sonra ülkücü camiada daha etkili olmaya başlamıştı. Giderek sivrilen bir isimdi. Ülkücü taban ona Türkeş’in halifesi olarak bakıyordu. Bu durum Türkeş’i rahatsız ediyordu. Nitekim, kısa bir süre sonra Türkeş-Yazıcıoğlu çekişmesi başladı. Zaten fikrî anlamda da bir ayrılık söz konusuydu. Onun İslami çizgisi Türkeş’e yakın isimleri rahatsız ediyordu. Ayrıca parti icraatlarını eleştirmesi fikir ayrılığını gün yüzüne çıkarıyordu. Aslında bu ayrılıklar seçimlerden hemen sonra başlamıştı.  DYP -SHP hükûmetine verilen destek, Milliyetçi Hareket’in otuz yıllık siyasi birikim ve geleneklerini hiçe sayıyordu. SHP’nin içinde barındırarak Meclis’e taşıdığı HEP’in Meclis’te sergilediği tavırlar karsısında bile sesiz kalan, Çekiç Güç oylamalarında sürekli ‘evet’ oyu veren bir MÇP icraatı söz konusuydu. İcracı bakanlıkların SHP’ye verilmesi, HEP’in SHP eliyle iktidara taşınması ve hükûmet programının görülmeden hükûmete güvenoyu verilmesinin kararlaştırılması gibi pek çok sebeple, MÇP içerisinde kriz yasandı. Alpaslan Türkeş sorgusuz-sualsiz hükûmete güvenoyu verilmesini istiyordu. Muhsin Yazıcıoğlu, Esat Bütün ve Saffet Topaktaş ise hükûmete güvenoyu vermedi. Bu arada Bizim Dergâh Dergisi’ne yapılan silahlı saldırı bardağı taşıran son damla oldu ve gerginlik gittikçe arttı. Baskından bir gün sonra Muhsin Yazıcıcoğlu: “Ülkücünün ülkücüyü vurmasını teşvik edenlerle bir arada olmak artık mümkün değildir.” şeklinde bir açıklama yaptı. Bütün bunlar olurken Alpaslan Türkeş defalarca arandı, fakat hiçbir görüşme talebine cevap vermedi. Hatta İstanbul’dan basına demeç verdi: “Duyduğuma göre bu milletvekili arkadaşlar partiden ayrılacaklarmış, hayırlısı olsun.” Bu sözler, artık ayrılık vaktini gösteriyordu. Zaten bu dönemde Muhsin Yazıcıoğlu, yaptığı açıklamalarda partinin giderek çizgisini kaybettiğini söylüyor, parti yönetimini ‘laik ve devletçi milliyetçi’ olmakla eleştiriyordu. 1960’larda bu hareketi başlatan Türkeş’in 10 yılda bir fikir değiştirdiğini savunuyordu. Turancı bir çizgide başlayan hareketin, 1970’lerde Türk-İslam senteziyle asıl misyonuna girdiğini ancak 12 Eylül’den sonra tekrar eski çizgiye dönüldüğünü düşünüyordu. Ülkücü hareket tarihinin en önemli kırılma noktasını bu süreçte yaşadı. Fikrî ayrılık, onu ve arkadaşlarını tasfiye noktasına kadar getirdi. Ancak o tasfiye planları devreye girmeden hareket etti ve 1992 yılının Temmuz ayında, ‘içinde bulunduğu partinin siyasi anlayışıyla uyuşamadığı için’ bir grup arkadaşı ile birlikte MÇP’den ayrıldı.  29 Ocak 1993 tarihinde ise Büyük Birlik Partisi’ni kurdu ve bu partinin Genel Başkanlığına seçildi. 19 milletvekili olan MÇP’den 7 arkadaşıyla ayrılmıştı. 24 Aralık 1995’te yapılan erken genel seçimlerde MHP’nin DYP ile ittifak yapacağı söylentileri çıkınca o da ANAP’la ittifak yaptı. ANAP listelerinden 8 arkadaşı milletvekili olarak seçildi.
   <br/>
   <br/>
   Seçimlerde RP birinci, ANAP ikinci parti çıkmıştı. İki partinin koalisyon kurmasını istedi. Ancak Mesut Yılmaz’ı ikna edemedi. Meclis’te 8 sandalyesi olmasına rağmen BBP, kilit parti rolündeydi. Uzun süren hükûmet arayışından sonra Refah-Yol hükûmeti gündeme geldi. Ancak bu hükûmetin kurulması için BBP’nin mutlak desteğine ihtiyacı vardı. Bütün baskılara rağmen Erbakan’la görüştü ve Refah-Yol’a destek vereceğini açıkladı. 28 Şubat’ta bu hükûmetin düşürülmesine en sert tepkiyi yine o verdi. Darbe söylentilerine karşı sert bir bildiri yayımladı. Yaptığı açıklamalarla demokrat tavrını ortaya koydu. Hükûmet kurmakla görevlendirilen Yalım Erez’e destek vermeyeceğini söyledi. Bu dönemde başörtüsü eylemlerine destek verirken askerî darbeleri de sert bir dille eleştiriyordu.
   <br/>
   <br/>
   1999 yılına gelindiğinde artık Meclis dışı muhalefet günleri başlıyordu. Bu tarihte yapılan seçimlerde BBP yüzde 1,46 oy alarak baraj altında kaldı. Aslında DYP ile ittifak arayışına girmiş ancak bir sonuç alamamıştı. Artık siyasete Meclis dışından devam edecekti. Nitekim 2002 seçimlerinde de yüzde 1,02 oy aldı. 1999-2007 yılları arasında kendi imkânlarıyla partiyi ayakta tutmayı başardı. Ama onun en önemli özelliği bu süreçte yaşanan siyasi tartışma ve krizlerde hep demokrat tavrını ortaya koymasıydı. Cumhurbaşkanlığı seçimi için ortaya atılan 367 palavrası ve 27 Nisan’daki e-muhtıraya karşı en sert tepkiyi o verdi. Aslında çizgisi hep buydu ve hiç değişmemişti. Ama liderliğindeki partiyi bir türlü Meclis’e sokamıyordu. Herkes tarafından sevilmesine rağmen barajı aşacak bir oyu alamıyordu. Bu yüzden 22 Temmuz seçimlerinde farklı bir yöntemi tercih etti. Partiden ayrılıp bağımsız milletvekili olarak aday oldu ve memleketinden milletvekili seçildi. Meclis’e girdikten sonra ‘tek başına bir parti’ gibi çalıştı. Birçok yasa teklifinin yanı sıra Meclis’teki konuşmalarıyla da dikkat çekti. Muhalefet partileri Ergenekon soruşturmasında hükûmete yüklenirken o destek verdi. Temsil ettiği kesimin sesi olmasını bildi. Aslında 55 yıllık yaşamında hep ‘Anadolu kimliği’ ile hareket etti. Millî ve manevi değerleri önceleyen, demokrasiyi savunan, inandığı davası uğruna ölümü göze alan bir karakteri vardı. İdam sehpasından döndü ama yıllar önce Mamak Cezaevi’nde yazdığı ‘Üşüyorum’ şiirindeki gibi veda etti hayata.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21422-cile-dolu-bir-hayat-sivil-ve-demokrat-bir-adam.html), [web.archive.org (arşiv bağlantısı)](http://web.archive.org/web/20120704162952/http://www.aksiyon.com.tr:80/aksiyon/haber-21422-cile-dolu-bir-hayat-sivil-ve-demokrat-bir-adam.html)
