# 29 yıldır bir türlü bitmeyen dava

*Mehmet Baki 2009.09.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Darbenin üzerinden 30 yıla yakın zaman geçmesine rağmen 12 Eylül mağdurları hâlâ yargılanıyor. Bu durum, darbenin toplumsal etkisinin devam ettiğini gösteriyor.
  </font>
 </div>
 <div id="newsText">
  <font class="detail-text">
   12 Eylül’ün üzerinden çeyrek asırdan fazla zaman geçti. Darbeye zemin hazırlamak amacıyla kavga ve çatışmanın içine çekilen gençler, bir anda kendilerini işkenceli soğuk kafes ve hücrelerde bulmuştu. Onlara idam sehpası hazırlanmış, insanlık dışı bir muamele uygulanmıştı. O gençler, bugün çoluk çocuk sahibi oldu, altmışına merdiven dayadı. Ancak hâlâ 12 Eylül’den yargılanıyorlar. Hem sağ hem de sol kesimdeki mağdurlar hakkında 29 yıl önce açılan davalar bir türlü bitmiyor. Ne yapsalar 12 Eylül’ün adaletinden kurtulamıyorlar. Hatta öyle trajikomik davalar var ki ölen sanığa bile ağırlaştırılmış müebbet hapis cezası verilmiş.
   <p>
    Sol camia, 12 Eylül ile ilgili iki ayrı davadan yargılanıyor; Dev-Yol ve Dev-Sol. Biri Ankara 3. Ağır Ceza, diğeri Üsküdar 3. Ağır Ceza Mahkemeleri’nde devam ediyor. 1982’de başlayan Dev-Yol davası ile ilgili en son gelişme temmuz ayında yaşanmıştı. Yargıtay, 27 yıldır devam eden davada yerel mahkemenin kararını bozmuş ve sanıkların savunma haklarının kısıtlandığına hükmetmişti. Ankara 6. Ağır Ceza Mahkemesi, toplam 22 sanıklı davaya tekrar bakacak. Yerel mahkeme, daha önceki kararında 20 sanığa müebbet, 2 sanığa da 16 yıl hapis cezasıvermişti. Dev-Yol ana davasından ayrılarak görülen ve Adana sanıklarının yargılandığı dava ise geçtiğimiz günlerde Yargıtay’ın onaması ile sonuçlandı. 11 sanıktan 8’i, “Anayasal düzeni silah zoruyla değiştirmeye kalkışmak” suçundan müebbet hapis cezasına çarptırıldı. Bir sanığın davası öldüğü için davası düşürüldü. İstanbul’da görülen Dev-Sol davası ise yıllarca kayıp belgeler nedeniyle sonuçlanamadı. Dosyada evraklar eksik olduğu için Yargıtay’dan dönen davaya aralık ayında devam edilecek.
    <p>
     Ülkücüler de aynı durumdan muzdarip. MHP Adana davasından yargılanan Recep Küçükişsiz, Hüseyin Özmen, Sabri Usbahalı, Mustafa Uğur Uygun ve Gaffari Avcı’nın davaları hâlâ Ankara 3. Ağır Ceza Mahkemesi’nde devam ediyor. Aslında bu sanıkların hepsi darbeden sonra yargılandıkları askerî sıkıyönetim mahkemelerinden ceza aldı. O dönemde hepsine 3 ya da 6 kez idam cezası verildi. Darbeden sonra girdikleri cezaevinden 1991’deki afla şartlı salıverildiler. Dava dosyaları ise daha sonra sivil mahkemede devam etti. Ankara 3. Ağır Ceza Mahkemesi’nin baktığı dava yıllardır sürüyor. Peki, yerel mahkeme neden bir türlü sonuçlandıramıyor davayı? Bu sorunun cevabını sanıkların avukatı Hasan İlter veriyor: “Bu dava 3 kezdir Yargıtay’ca bozuluyor. Çünkü yerel mahkeme sanıklara 3 kez idam veriyor. Yargıtay, bu cezada indirim istiyor. Mahkeme bozmaya uyuyor ama yine 3 idam kararı veriyor. İdam cezası kalkınca ağırlaştırılmış müebbet hapis cezası çıktı. Ancak bu sefer de mahkeme sanıkların ifadelerini almak için yakalanmalarına karar verdi. Yani mahkeme yargılamaya devam etmek için sanıkların yakalanmasını bekliyor. Sanıklar da tutuklanmaktan korktukları için ifade vermeye gelemiyorlar. Dolayısıyla yıllardır bu davada hiçbir ilerleme kaydedilmedi.”
     <p>
      Davanın bu noktaya gelmesi en çok sanıkları üzmüş. Recep Küçükişsiz, hakkında gıyabi tutuklama kararı olduğu için yıllardır yurt dışında yaşıyor. Darbeden sonra 8 yıl Mamak hücrelerinde olmak üzere 10 yıldan fazla cezaevinde yattı. Cezasını çektiğine inanan Küçükişsiz, artık ülkesine dönmek istiyor. Vatan hasreti çektiğini, 17 yıldır zorunlu olarak Almanya’da yaşadığını anlatıyor. Hakkındaki davanın kısa bir süre sonra zaman aşımına uğrayacağını, böylece 12 Eylül’ün adaletinden tamamen kurtulacağını söylüyor. Davanın diğer sanıkları Gaffari Avcı, Hüseyin Özmen, Sabri Usbahalı ve Mustafa Uygun da aynı umudu taşıyor. Onlar da davadan kurtulacakları günü bekliyor.
      <p>
       CEZASI DARBEDEN 29 YIL SONRA KESİNLEŞTİ
       <p>
        Ülkücü Gençlik Derneği (ÜGD) davasından yargılanan Kemalettin Koca ise diğer sanıklar gibi şanslı değil. Çünkü onun ağırlaştırılmış müebbet hapis cezası bir yıl önce kesinleşti. Yargıtay 11. Ceza Dairesi’nin 2008’in nisanında onadığı bu karardan sonra Koca, mayısta (2009) tutuklanarak cezaevine konuldu. Koca, 12 Eylül’den önce karıştığı çeşitli eylemler nedeniyle Sıkıyönetim Mahkemesi’nce 6 kez idam cezasına çarptırılmıştı. 1991 yılındaki afla salıverildi. Davası Ankara 3. Ağır Ceza Mahkemesi’nde devam etti. Yerel mahkeme yargılama sonucunda 3 kez idama mahkûm etti. Yargıtay bu kararı bozdu ve cezada indirime gidilmesini istedi. Bu süreçte idam cezası kaldırıldığı için yerel mahkeme Koca’ya ağırlaştırılmış müebbet hapis verdi. Ayrıca kalan cezasını tamamlaması için hakkında tutuklama kararı çıkardı. Koca, 4 ay önce tutuklanarak Adana Kürkçüler Cezaevi’ne konuldu.
        <p>
         Hem sağ hem de sol kesimin hâlâ 12 Eylül’den yargılanıyor olması darbenin toplumsal etkisinin de devam ettiğini gösteriyor. Türkiye, geçmişteki karanlık sayfalardan kurtulmaya çabalarken darbeci bir zihniyetin hayata geçirdiği hukuktan da kurtulmalı.
         <p>
          Ölen darbe mağduruna müebbet hapis cezası
          <p>
           Ali Karadağ, darbeden sonra Adana MHP davasından yargılandı. 12 yıl cezaevinde kaldıktan sonra 1992’de şartlı salıverme kanunu ile tahliye edildi. Ancak davası Ankara 3. Ağır Ceza Mahkemesi’nde devam etti. Yargılama sonucunda 3 kez idam cezası aldı. Yargıtay bu kararı bozdu. İkinci kez görülen davadan yine üç idam cezası çıktı. Ancak bu süreçte idam cezası kalktığı için Yargıtay, yerel mahkemenin kararını yine bozarak yeni düzenlemeye göre karar verilmesini istedi. Yerel mahkeme yargılamaya yeniden başladı ve 26.06.2007 tarihinde yapılan duruşmada Ali Karadağ’a ağırlaştırılmış müebbet hapis cezası verdi. Ayrıca hakkında da yakalama emri çıkarttı. Oysa iki yıl önce (29.03.2005) Karadağ, karaciğer kanserine yenik düşmüş, hayatını kaybetmişti. Hem mahkemeye hem de polise ağabeyinin vefat ettiğini sözlü olarak dile getirdiklerini söyleyen İsmail Karadağ, “Mahkeme hiç bunu dikkate almadan vefat eden ağabeyime ceza verdi.” diyor. Hatta başlarına gelen daha kötü bir olayı ise şöyle anlatıyor: “Öldükten iki ay sonra polisler geldi ve ağabeyimi sordular. Vefat ettiğini söyledik. Ancak sonra davada ona ağırlaştırılmış müebbet hapis cezası verildiğini öğrendik. Çok üzüldük.” Ankara 3. Ağır Ceza Mahkemesi’nin verdiği bu karar Yargıtay’ca düzeltildi. Yargıtay dosyanın temyizi sırasında vefat eden Karadağ’ın davasını düşürdü.
           <p>
            Yargıtay 3 kez bozdu, Dev-Yol davası yine yerel mahkemede
            <p>
             Sol kesimin yargılandığı Dev - Yol davası, 27 yıldır bir türlü bitmedi. Bu dava, 18 Ekim 1982’de, Ankara 1 No’lu Sıkıyönetim Mahkemesi’nde başladı. 574 sanıkla yargılama başladı, ek iddianameyle sanık sayısı 723’e yükseldi. 19 Temmuz 1989’da Sıkıyönetim Mahkemesi, sanıklardan 7’sine idam, 39’una ömür boyu hapis cezası verdi.  Davanın Yargıtay’daki ilk temyiz incelemesi 1995’te yapıldı. Verilen cezayı az bulan Yargıtay, kararı bozdu. Sıkıyönetim Mahkemeleri’nin kapanması üzerine yargılama, 1996’da Ankara 6’ncı Ağır Ceza Mahkemesi’nde devam etti. Yaklaşık 6 yıl süren ikinci yargılamada sanıklardan 22’si hakkında önce idam cezası verildi. İyi hâllerini ve bazı sanıkların yaşının küçük olmasını dikkate alan mahkeme, cezada indirime gitti. Yargıtay’da görüşülürken davanın 275 klasörünün kaybolduğu ortaya çıktı.  İkinci incelemede Yargıtay, idam cezasının kaldırılmış olmasını dikkate alarak kararı ikinci kez bozdu. 2005’te Ağır Ceza Mahkemesi’nde üçüncü kez başlayan dava 3 Ekim 2006’da karara bağlandı. Mahkeme idam cezasının kaldırılmış olmasını dikkate alarak 20 sanık hakkında ömür boyu hapis, 2 sanık hakkında da 16 yıl 8 ay hapis cezasına karar verdi. Dava üçüncü kez Yargıtay 11’inci Ceza Dairesi’nde incelendi. Yargıtay, kararı bozdu, sanıklar yeniden yargılanacak.
             <p>
              Dev-Sol davası yıllarca kayıp evraklara takıldı
              <p>
               İstanbul Üsküdar 3. Ağır Ceza Mahkemesi’nde görülen Dev-Sol davası yıllarca kayıp evraklara takıldı. Evrak eksikliği nedeniyle Yargıtay’dan dönen davaya aralıkta devam edilecek. Dev-Sol ana davasına, 1. Ordu Sıkıyönetim Mahkemesi’nde, 1981 yılında başlandı. Yaklaşık 10 yıl süren yargılamanın ardından aralarında örgüt lideri Dursun Karataş’ın da bulunduğu 1243 sanığa “örgüt yöneticiliği yapma”, “adam öldürme”, “kamu malına zarar verme”, “polise mukavemet” gibi çeşitli suçlardan dolayı idam ve çeşitli hapis cezaları verilmişti.
               <p>
                Dava, daha sonra Üsküdar Ağır Ceza Mahkemesi’nde sürdü. Yerel mahkemenin verdiği karar, evrak eksikliği nedeniyle usul yönünden bozulmuştu.
                <p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### naz dilan, 14 September 2009, 00:00
> Yazık, gerçekten çok yazık. 12 Eylül darbecilerinin adaletsizliği hâlâ devam ediyor....

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FD4EA19DB83DC504C504C665B825F83A?newsId=25000), [web.archive.org (arşiv bağlantısı)](http://web.archive.org/web/20140105053838/http://www.aksiyon.com.tr:80/aksiyon/newsDetail_getNewsById.action;jsessionid=FD4EA19DB83DC504C504C665B825F83A?newsId=25000)
