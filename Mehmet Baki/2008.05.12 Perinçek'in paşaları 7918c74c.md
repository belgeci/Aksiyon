# Perinçek'in paşaları

*Mehmet Baki 2008.05.12*

<div class="pNewsDetailMainContent" itemprop="articleBody">
 Ergenekon operasyonu kapsamında tutuklanan Doğu Perinçek’in asker kökenli yardımcıları, bugünlerde daha yoğun bir çalışma içinde. Liderleri cezaevine düşünce onlara da her yerde Perinçek’i savunmak düştü.Emekli olduktan sonra kapısını çaldıkları ilk kişi İşçi Partisi (İP) Genel Başkanı Doğu Perinçek oldu. İP Başkanı da gerekli ilgiyi gösterdi, onları parti yönetimine aldı. Perinçek, Ergenekon terör örgütü operasyonları kapsamında tutuklanınca onlara çok daha fazla iş düştü. Şimdi her yerde Perinçek’i savunmak için çırpınıyorlar. Aslında Perinçek’e bir nevi vefa borcunu ödüyorlar.
 <br/>
 <br/>
 Bu vefa borcunu ödemeye çalışanlardan biri emekli Tuğgeneral Servet Cömert. 1940 yılında Artvin’in Cevizlik köyünde doğan Cömert, ilkokulu köyünde, ortaokulu Konya’da bitirdi. Daha sonra Kuleli Askeri Lisesi’ne girdi. 1960’ta Kara Harp Okulu, 1974’te Kara Harp Akademisi’ni bitirdi. 1964-1966 döneminde Kıbrıs Türk Kuvvetleri Alayı’nda görev yaptı. Kıbrıs Barış Harekâtı’na katıldı. Dağ harekâtı, komando ve özel kuvvetler ile paraşüt ve ABD’de ranger (komando) eğitimleri gibi meslek içi eğitimler aldı. 1988’de tuğgeneralliğe terfi etti. Bu dönemde Komando Okulu ve Eğitim Merkez Komutanlığı’nda görev yaptı. 1992’de emekli oldu.
 <br/>
 <br/>
 GEREKİRSE ÖZEL KUVVET KULLANIRIZ
 <br/>
 <br/>
 Cömert, emekli olduktan sonra İstanbul’da Türk Tarih Araştırmaları Vakfı’nda çalıştı. Daha sonra Harp Akademileri’nde 9 yıl araştırmacı olarak çalıştı, Jeopolitik ve Strateji konularında dersler verdi. İP’in 2006 yılındaki kongresinde partinin genel başkan yardımcılığına getirilen Cömert, Ergenekon operasyonu kapsamında yaptığı ilginç açıklamalarla dikkat çekti. Perinçek’in tutuklandığı gün İstanbul Emniyet Müdürlüğü’ne giden Cömert, devletin terörist olduğunu söyleyen ve 1989 ve 1991 yıllarında terör örgütü başı Öcalan’ı ziyaret ederek ona gül veren Perinçek’i şu sözlerle savunmuştu: “Doğu Perinçek ne yapıyor? Kime zararı dokunmuş? Hangi zararlı faaliyetlerde görüldü? Doğu Bey’in vatanseverlikten başka bir çabası yoktur.”
 <br/>
 <br/>
 22 Temmuz seçimlerinde İP’in İstanbul milletvekili adayı olan Cömert, parti bünyesinde bulunan Ulusal Strateji Merkezi (USMER) başkanlığını yapıyor. Cömert, geçtiğimiz yıl devrimi tamamlamak için partinin Kemalist Anayasa’sını hazırlayan ekibin başında yer aldı.
 <br/>
 <br/>
 Cömert, eski Genelkurmay Başkanı Hüseyin Kıvrıkoğlu’nun Veli Küçük’e özel kuvvetleri kurma görevi verdiğini söyleyen isim aynı zamanda. Ona göre özel kuvvet gerektiğinde devreye sokulmalı: “Biz ihtiyaç duyduğumuzda özel kuvvetimizi de güzel kuvvetimizi de kullanırız. Bunun başkalarından izin alınacak şeyi de yok.” Halen Harp Akademileri Komutanlığı tarafından yayımlanan Güvenlik Stratejileri Dergisi’nin yayın heyetinde görev yapan Cömert, Perinçek ile ilgili iddialara cevap vermek için basının karşısına en çok çıkan İP’lilerden. “Ben Ergenekon’un ne olduğunu henüz kendimi ikna edecek ölçüler içinde ifade edemiyorum.” diyen emekli paşa, bildiği Ergenekon’un bir Türk destanı olduğunu savunuyor.
 <br/>
 <br/>
 Perinçek’in Veli Küçük’e hitaben kullandığı ‘arz ederim` ifadesini geçersiz kılmak için ilginç bir savunma yapmıştı Cömert: “O ibare Veli Küçük’e değil Sayın Ahmet Necdet Sezer’e hitaben yazıldı.” Cömert, “Tuğgeneral olduğunuz dönemlerde Veli Küçük’ü tanır mıydınız?” sorusuna “Ben Veli Küçük’ü tanımıyorum dersem yalan olur, ama aynı meslek mensubu içerisinde olan insanların bazı yerlerde karşılaşmaları mümkündür. Bir iki yerde karşılaştığımızı ve el sıkıştığımızı hatırlıyorum. Ama hiç sohbet etmedim, ne meslekte, ne de sonraki dönemde.” şeklinde cevap vermişti.
 <br/>
 <br/>
 KÖYLÜLERİ EYLEME ÇAĞIRAN PAŞA
 <br/>
 <br/>
 Perinçek’e vefa borcunu ödemeye çalışan diğer bir emekli asker ise Yaşar Müjdeci. 1939’da Adana’da doğan emekli korgeneral Müjdeci, Kuleli Askeri Lisesi’ni bitirdi. 1974’te Hava Harp Okulu’ndan (Akademisi) mezun oldu. 1976-1979 yıllarında Belçika’da NATO’nun Askerî Karargâhında görev yaptı. 1987’de tuğgeneral, 1991’de tümgeneral, 1995’te korgeneral oldu. 1999 yılı Ağustos ayında, 2. Taktik Hava Kuvvet Komutanı iken emekli oldu. O da Servet Cömert gibi 2006 yılında İP genel başkan yardımcılığına getirildi. 22 Temmuz seçimlerinde İP İzmir Milletvekili adayıydı.
 <br/>
 <br/>
 Müjdeci paşa, ulusalcı bir hükümet kuruluncaya kadar mücadele edeceklerini söylüyor ve bunun da başarılacağına inanıyor. Müjdeci, en çok ADD ve ulusalcıların tertiplediği miting, eylem ve panellerde görüldü. Ancak Perinçek’in yardımcılığına getirilince partinin düzenlediği mitinglerde daha aktif oldu. Gerek ADD ve gerekse İP’in Diyarbakır’da düzenlediği mitingde önemli bir görev üstlendi. Emekli Korgeneral, topraklarının köy ağası tarafından gasp edildiğini iddia ederek iki yıl önce mücadele başlatan Diyarbakır’ın Bismil ilçesine bağlı Sinan Köyü’nü ziyaret ederek destek vermişti. İzmir Sivil Toplum Platformu adına geldiğini söyleyen paşa, “Örgütlenin. İşçi Partisi ve Ulusal Kanal yanınızda.” diyerek köylüleri eyleme davet etmişti. Ancak daha sonra İzmir Sivil Toplum Platformu, Müjdeci’ye böyle bir görev vermediğini açıklamıştı.
 <br/>
 <br/>
 Cumhurbaşkanlığı seçimi öncesinde yapılan ulusalcı eylemlerin hepsinde yer aldı Müjdeci. İzmir’deki mitingde Ergenekon’dan tutuklanan emekli Albay Fikri Karadağ, emekli Yüzbaşı Muzaffer Tekin, ADD Başkanı Şener Eruygur ve emekli Orgeneral Hurşit Tolon ile birlikte ön saflardaydı. Emekli Korgeneral Müjdeci, Bülent Ecevit’in terör örgütü PKK elebaşısı Abdullah Öcalan’ın yakalanması konusunda doğruları söyleyemeden öldüğünü iddia etmişti.
 <br/>
 <br/>
 İşçi Partisi’nin yönetimindeki diğer bir isim ise emekli albay Dinçer Kömek. 1939 doğumlu Kömek, 1955 yılında Erzincan Askeri Lisesi’ne girdi. 1962’de Kara Harp Okulu’ndan piyade teğmen olarak mezun oldu. 1969 yılında gördüğü Komando ve Komando İhtisas Kursları sonucu askerlik hayatı komando birliklerinde geçti. Eğirdir Dağ ve Komando Okulu’nda uzun süre hizmet verdi. Kıbrıs Barış Harekâtı’na katıldı. 1988 yılında kendi isteği ile Sivas 5. Tugay Komutanlığı emrinde iken albay rütbesi ile emekli oldu. 1996’ya kadar Cem Uzan’ın sahibi olduğu İmar Bankası’nın güvenlik amirliğini yaptı. 1997 yılında İP’ye üye oldu. Üç dönem Merkez Karar Kurulu üyeliğine seçildi. Halen MKK üyesi olan Dinçer Kömek, “Partili olmaktan gurur duyarak ömrümün sonuna kadar İP’li olarak kalacağım.” diyor.
 <br/>
 <br/>
 Perinçek’in yönetime aldığı bu üç isim dışında aslında parti üyesi çok sayıda emekli asker var. 22 Temmuz seçimlerinde birçoğu çeşitli bölgelerden milletvekilliğine aday gösterildi. Kimilerine göre bu isimler İşçi Partisi ve Perinçek ekibinin emekli subaylar, astsubaylar dernekleri ile iletişimlerini de kurdu. Bilinen ve önde olan isimlerin dışında Rafet Şişmanoğlu, Zeki Erkan, Hasan Işın, Recai Kamer, Yaşar Osman Kurtuluş, Yunus Mimiroğlu gibi emekli albayların yanı sıra çok sayıda alt rütbeden TSK mensubu üye olarak partide bulunuyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/perincekin-pasalari_523894), [web.archive.org (arşiv bağlantısı)](http://web.archive.org/web/20150512030031/http://www.aksiyon.com.tr:80/dosyalar/perincekin-pasalari_523894)
