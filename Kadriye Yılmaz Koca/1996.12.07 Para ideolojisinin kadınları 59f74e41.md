# Para ideolojisinin kadınları

*Kadriye Yılmaz Koca 1996.12.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Anadolu'nun insanları gibi mekanlarının da birbirine benzediği kasabalarından birinde, harıl harıl bir hazırlık başlamış.
  </font>
 </div>
 <div id="newsText">
  <font class="detail-text">
   Yerler silinmiş, kürsü sahnedeki yerini almış, duvarlara bir kadının gazetelerde çıkan haberlerden kesilmiş fotoğrafları asılmış. Bütün bunları uzaktan seyreden birisi bu hazırlıkların, bu koşuşturmanın bir pop yıldızı veya siyasi bir lider için yapıldığını zannedebilir. Ancak burada konuşacak kadın ne bir pop yıldızı ne de bir siyasi parti temsilcisi. O sadece kendisine bağlı 15 bin elemanıyla 'kazanmak ve kazandırmak' gayesini bütün gayelerin üstüne çıkarmış bir 'executive direktör'...
   <br/>
   <br/>
   'Kendinizi Hindistan cevizi ve meşe palamutlarının içine hapsetmeyin' diyor salonu dolduran insanlara Nilgün Hanım ve ardından yıllarca eczacılık yaptıktan sonra bir beyaz çantanın peşinden giderek tanıştığı işinde nasıl yükseldiğini anlatıyor. Cumhuriyet dönemi Türk hikayelerinde anlatılan Anadolu kasabalarından biri olan bu yerde 'yer yerinden oynuyor', 'kadınlar işlerini kurmak için yarışıyor', yeni dostluklar kurulup bir başka Anadolu kasabasına doğru yola çıkılıyor.
   <br/>
   <br/>
   Bundan yaklaşık dört sene önce başladığı işinde sayılı insanlar arasına giren Nilgün Kayserili, kozmetik ürünlerini çok katlı satış yöntemiyle ülkemizde pazarlayan bir 'executive' direktör. Bu kadar kısa bir sürede başarılı olmasının sırrının sistemde yattığını belirtiyor. Bir tüketici olarak satış birimlerinden aldığımız ürünlere yüksek ücretler ödediğimizi hatırlatan Nilgün Hanım, Türkiye'de bu satış sistemiyle bir çığır açıldığını ve geleceğin bu sistemde olduğunu 'bundan sonra selam bile çok katlı pazarlama ile verilecek' sözleriyle dile getiriyor.
   <br/>
   <br/>
   Bütün şirket bağlılarını dünyanın her yerinden, her dilden, her ırktan insanların oluşturduğu bir büyük aile olarak nitelendiren Nilgün Hanım, bu aile içerisinde kendisini 'bir büyük babaanne' olarak tanımlıyor. Sistemin bizzat kendisi olan bu ailenin tüm fertleri kızma, darılma, üzülme gibi duyguları kökünden söküp atarak kardeşlik duyguları ile birbirlerine sahip çıktıklarını belirtiyorlar. Zaten pekçok kimse sistemle bu 'dost' ortamlarda tanıştırılıyor.
   <br/>
   <br/>
   Bu sistemde büyük bir çalışma hırsı ve motivasyon aşılanıyor. 'İdealler'den bahsedilip muazzam paralar vaadediliyor. 'Zengin olmak ister miydiniz?' sorusuyla başlayan bir konuşma sizi bu para ideolojisinin bir üyesi yapabiliyor. Yabancı bir ülkede üretilip ülkemize getirilen ürünler doğrudan doğruya, aracısız olarak tüketiciye ulaştırıldığı için 'doğrudan satış yöntemi' adını da alan bu sistemin bir diğer özelliği de bağlılarının bir hiyerarşi içinde çalışılması. 'Çok katlı' tabiri de sanırız bu hiyerarşik çalışma sisteminden dolayı kullanılıyor olsa gerek. Sisteme dahil edilen kimselerin kazancından onu sisteme dahil eden de pay aldığı için bu sistemi 'herkesin eli birbirinin cebinde' şeklinde tanımlayabiliriz.
   <br/>
   <br/>
   Türk insanı biçilmiş kaftan
   <br/>
   <br/>
   Adına ister çok katlı satış, ister doğrudan pazarlama diyelim, Türkiye pazarına kısa bir süre önce giren bu satış sisteminin ülkemiz insanlarının kültürel değerleri arasında yer alan misafirperverlik, dostluk, yardımlaşma gibi duygularla örtüştüğünü söyleyebiliriz. Türkiye'deki doğrudan satış sisteminin yetkilileri de bunu inkar etmiyorlar. Türk insanının bu sistemin felsefesine uygun kültürel özellikleri olduğunu, bunun daha ürünler gelmeden önce yapılan pazar araştırmalarında tesbit edildiğini ifade ediyorlar.
   <br/>
   <br/>
   Türk insanını 'biçilmiş kaftan' olarak nitelendiren yetkililer kısa sürede alınan mesafeyi de buna bağlıyorlar. Tüm dünyada yayılan bu pazarlama tekniğini kullanan şirket için ülkemiz en kârlı ülkeler arasında yer alıyor.
   <br/>
   <br/>
   Bugün Türkiye'de her yaştan onbinlerce kişi, bir mürit sadakati içerisinde üyesi bulunduğu şirket için çalışıyor, yeni üyeler kazandırmak ve böylece daha çok kazanmak için misyonerlik yapıyor.
   <br/>
   <br/>
   Kadın üyeler çoğunlukta
   <br/>
   <br/>
   Kozmetik veya kişisel bakım ürünlerini bu pazarlama sistemiyle pazarlayanlar arasında kadınlar erkeklere göre ilk sıralarda yer alıyor. Nilgün Hanım, 'üyelerimizin yüzde 70'ini kadınlar oluşturuyor' diyor ve erkeklerin katılmasalar bile çoğunlukla eşlerini desteklediğini belirtiyor.
   <br/>
   <br/>
   Bu pazarlama tekniğiyle ülkemizde çalışan şirketlerin ülke ekonomisine yaptıkları katkıyı sorduğumuzda Nilgün Hanım, 'pekçok kişiye iş imkanı' cevabını veriyor. 'Anadolu'da özgüveni olmayan kadınlara iş kapısı açıyoruz, ekonomik bağımsızlık kazandırıyoruz. Kazanmanın ne muhteşem birşey olduğunu öğretiyoruz' diyor.
   <br/>
   <br/>
   İşte bu 'ideoloji'nin bağlılarından biri de yine ülkemizde doğrudan satış yöntemiyle çalışan firmalardan birinin temizlik ve kişisel bakım ürünlerini tanıtan bir distribütör olan Fatma Fisun. Fatma hanım da öğretmenlikten geriye kalan zamanını bu işi yaparak değerlendiriyor. Emeklilere, ev hanımlarına, ek iş arayanlara ve kazancını artırmak isteyenlere birlikte çalışmayı öneriyor. İşe 'kalbini vermek'ten bahseden kasetlerde ve yüzyüze görüşmelerde üyelerin motive edilmesi amaçlanıyor. Fatma Hanım, 'plan anlatmak' dediği toplantılarda üye olsun olmasın herkese yüzde yüz tüketici olmak tavsiyesinde bulunuyor.
   <br/>
   <br/>
   'İmece usulü çalışıyoruz'
   <br/>
   <br/>
   Sistemin bir Amerikan pazarlama sistemi olduğu yolundaki görüşlere karşılık Fatma Hanım, 'bu sistem bizim Anadolumuzdaki İMECE usulüdür' karşılığını veriyor. İnsanlarda 'ortak' iş yapmanın dostlukları ve aile bağlarını kuvvetlendireceğini de düşünen Fatma Hanım, evlerde televizyon düğmesinin kapandığını, eşlerin artık birlikte 'gelecek kurmak' için elele verdiklerini söylüyor.
   <br/>
   <br/>
   Doğrudan satış yönteminde 'reklam'ın yeri konusundaki sorumuza ise 'en iyi reklam 'dost tavsiyesi'dir' cevabını vermekle yetiniyor.
   <br/>
   <br/>
   Sistem düzenli olarak eğitim programları öngördüğü için üyelerin seminer kasetlerini dinlemeleri ve başarı öyküleri anlatan kitapları okumaları işe konsantre olmaları açısından gerekli görülüyor.
   <br/>
   <br/>
   Bu şekil bir pazarlama yöntemiyle şirketin geçen yılki cirosunun 400 milyar olduğunu ve bunun 50 milyarının üyelere prim yoluyla dağıldığını da Fatma Hanım'dan öğreniyoruz. Şu an firma en az yüzde 15 iş garantisi olan yerlerde bu pazarlama sistemini tanıtmak üzere Anadolu'nun 25 şehrinde her hafta eğitim programları düzenliyor.
   <br/>
   <br/>
   Bu eğitim seminerlerine katılanlara sisteme dahil olup çalışmaları halinde 'gelecek kurmak, 'para kazanmak' ve 'mutlu olmak' vaadediliyor.
   <br/>
   <br/>
   İnsanların sisteme ilgilerinin altında yatan psikolojik nedenler hakkında ise Fatma Hanım, 'Bizim eğitim seminerlerimize bu işte başarılı olmuş elmaslar, yakutlar katılıyor. Onlar başarılarının sırlarını anlatıyorlar. İşte, seminere katılan binlerce kişinin alkışladığı o sahnede olmak var ya... İnsanlar para kazanmayı olduğu kadar sahnede olmayı da hayal ediyorlar. Geleceğe bir iz bırakmak... İnsanlar için ne büyük bir hayal değil mi?' diyor.
   <br/>
   <br/>
   Sistemin insan sevgisini geliştirdiği belirtilerek 'ne olursa olsun yine gel' felsefesiyle her toplumsal statüden, her ırktan ve her milletten insanın sisteme dahil edilmesine rağmen para kazanmak için büyük hayallerle girilen bu sisteme üye olan pek çok kimsenin henüz kayda değer bir kazanç elde edemediklerini de tesbit ediyoruz.
   <br/>
   <br/>
   Marmara Üniversitesi Sosyal Bilimler Meslek Yüksek Okulu Dış Ticaret Araştırma Görevlisi Mehmet Melemen, Anadolu'nun köylerinde doğrudan satış yöntemiyle satılan Amerikan ürünlerine rastlayınca bu pazarlama tekniği ve toplumsal etkileri üzerine uzun bir araştırma yapma gereği duymuş. Bir yılı aşkın bir zaman devam eden araştırma sonucunda Anadolu'da 18 bin faal üyenin şirket için çalıştığını ve bunların da çoğunun kadınlar olduğunu tesbit etmiş. Melemen, bu pazarlama tekniğinin toplumsal ve ekonomik zararlarına dikkat çekiyor. 'Bu sisteme dahil olan evvela yüksek bir üyelik parası ödemekte ve fiyatları oldukça yüksek olan ürünlerin tüketicisi olmaya zorlanmaktadır. Ayrıca, üyeler yeni üyeler bulmak zorunda oldukları için dost ve akrabalarını sisteme dahil etmeye çalışıyorlar. Bu da zaman zaman ilişkilerin zedelenmesi anlamına geliyor. Aile bağları veya dostluklar pazarlama aracı olarak kullanılmaktadır. Eğitim seminerlerinde alınan yüksek giriş ücreti de aynı zamanda şirket için ciddi bir kazanç sağlamaktadır. Bu sistemden iyi para kazanan insanların sayısı oldukça azdır. Zaten pratikte de herkesin kazanması mümkün değildir. Ama her üye şirket için bir kazanç demektir' diyerek görüşlerini aktarmaktadır.
   <br/>
   <br/>
   'Sistem ekonomimize zarar veriyor'
   <br/>
   <br/>
   Dışarıdan getirilen ürünlerin pazarlanmasına yönelik bu sistemin ekonomimize etkileri hususunda Dış Ticaret Araştırma Görevlisi Mehmet Melemen, sistemin ülkemizde herhangi bir istihdamı sağlamadığına dikkat çekiyor. Melemen, 'Türk kambiyo mevzuatına göre eğer mal mukabili ödeme şekli dışında başka bir ödeme şekli ile mal ithal ediliyorsa malın bedeli mutlaka transfer edilmelidir. Dışarıya transfer edilen miktar milli tasarruflarımızda bir sızıntı olduğunu gösterir. Yani herhangi bir sebeple yurtdışına giden bu tutarlar ödemeler bilançosundaki açığı daha da büyütecektir' şeklinde konuşmaktadır.
   <br/>
   <br/>
   Saadet zinciri nereye götürüyor?
   <br/>
   <br/>
   Sistemin ülkemiz ekonomisine olan zararlarını sıralamaya devam eden Mehmet Melemen, şirketin ürünü alan distribütöre fatura kestiğini ama distribütörün bunu satarken fatura kesmediği için devlete vergi kaybına neden olduğunu belirtmekte, distribütörlerin satış noktası olarak kullanıldığına dikkat çekmektedir.
   <br/>
   <br/>
   Bir zamanlar Polonya'da Walesa'nın iktidarının sona ermesine neden olan ve ürün alıp satma değil 'para yatırma' usulüyle işleyen 'saadet zinciri'nden Polonya ekonomisinin ne kadar zarar gördüğünü hatırlatan ekonomistler özellikle milli gelirimizin yurtdışına transferinin ekonomik ve sosyal sonuçlarına dikkat çekiyorlar. Saadet zinciri herkes için saadet getirmeyebilir. Zira büyük paralar kazanacakları hayaliyle üye ülanların geleceğe yönelik umutlarının pazarlama aracı olarak kullanıldığını belirten Melemen, 'sistemde herkesin başarılı olması mümkün değilken herkes üye yapılmaya çalışılıyor, paraya veya makama karşı zaafı olan insanlar bu sistemi daha çabuk kabullenmekte, başaramadıkları zaman ise hayal kırıklığı yaşamaktadırlar' diyerek sistemin toplumsal etkileri konusunda görüşlerini dile getiriyor.
   <br/>
   <br/>
   Adına ister doğrudan pazarlama ister çok katlı satış diyelim bu 'para ideolojisi'nin bağlılarından çoğunu kadınlar oluşturuyor. Onlar sistemin felsefesini, 'kazanmak ve kazandırmak' için en dost ortamlara taşıyor ve şirkete sadakatlerini ortaya koyuyorlar. Herhalde bu halleriyle onlar için 'para ideolojisinin kadınları' tanımı isabetli olacaktır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2018-para-ideolojisinin-kadinlari.html), [web.archive.org (arşiv bağlantısı)](http://web.archive.org/web/20140108154936/http://www.aksiyon.com.tr:80/aksiyon/haber-2018-para-ideolojisinin-kadinlari.html)
