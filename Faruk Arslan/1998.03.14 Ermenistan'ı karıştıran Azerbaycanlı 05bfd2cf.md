# Ermenistan'ı karıştıran Azerbaycanlı

*Faruk Arslan 1998.03.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Önce Karabağ'ı, sonra Ermenistan'ı karıştıran, cumhurbaşkanı Levon Ter Petrosyan'ı istifaya göndermesinin ardından Taşnakların gölgesinde iktidara yürüyen,
  </font>
 </div>
 <div id="newsText">
  <font class="detail-text">
   16 Mart seçimlerinde cumhurbaşkanlığına en yakın isim olan, aynı zamanda Cumhurbaşkanlığını da vekaleten yürüten Başbakan Robert Koçaryan aslında Azerbaycanlı. 12 adayın yarışacağı seçimin şaibesi işin başında ortaya çıktı. Seçim Kanunu'na ve 1995'te kabul edilen anayasaya aykırı olarak Koçaryan'ın adaylığı uzun süren tartışmalardan sonra 6 Mart'ta Merkezi Seçim Komisyonu (MSK) Başkanı Haçatur Beziryan tarafından onaylandı. Halbuki Seçim Kanunu adayların en az 10 yıl Ermenistan vatandaşı olmasını gerektiriyor. Koçaryan, önceleri Ermenistan'ın 1 Aralık 1989'da Karabağ'ı ilhak kararını aday olabilmesine gerekçe gösterse de hukuki açıdan bu imkansız; Koçaryan da zaten tepkilerden çekinerek bu yola tevessül etmekten vazgeçti. Çünkü bu karar henüz lağvedilmemiş olsa bile, Karabağ'ı resmen tanımayan Ermenistan'ın böyle bir adım atması dünya kamuoyu önündeki 'masumluk' iddialarıyla çelişki oluşturuyor. Cumhurbaşkanı adaylarından Grant Haçaturyan, mevcut çelişkiyi ''Koçaryan eğer adaysa, niye Karabağ Ermenileri seçmen değil?'' biçiminde özetliyor. Koçaryan'ın, "Erivan ile Hankendi arasındaki hukuki ilişki Karabağlıları seçmen yapar" iddiası, seçim sonrası izleyeceği radikal çizgiden haber veriyor.
   <br/>
   <br/>
   Diğer adaylardan Vazgen Manukyan ve Davit Şahnazaryan da, Koçaryan'ın adaylığını anayasanın delinmesi olarak niteliyor. Adaylardan Aşot Bleyan'ın Koçaryan hakkında Anayasa Mahkemesine suç duyurusunda bulunması, şaibenin boyutunu ortaya koyuyor.
   <br/>
   <br/>
   Merkezi Seçim Komisyonu, onay gerekçesinde, yabancı ülkelerin Koçaryan'a Ermenistan'ın diplomatik pasaportlu vatandaşı olarak verdiği vizeleri esas gösteriyor. Koçaryan, Mayıs 1997'den beri Karabağ'ın sözde Cumhurbaşkanlığından Ermenistan başbakanlığına terfi etmiş olsa da, sözkonusu gerekçe 10 yıl şartının üstünü örtmüyor. Kanuna göre, seçime katılabilmek için 25 bin imza toplaması gereken Koçaryan'ın, kısa sürede 56 bin imza toplaması da şüpheli; aday olmayacağını açıklamış biri, nasıl bir anda bu kadar imza toplayabilir? Koçaryan'ın AGİT gözetimine yönelik yasal engellerin kaldırılmasına destek olmaması da, seçime gölge düşürüyor.
   <br/>
   <br/>
   Türkiye'den toprak talebi
   <br/>
   <br/>
   Koçaryan'ın cumhurbaşkanlığına vekalet ettiği 4 Şubat'tan bu yana geçen 40 gün içinde 1994'te kapatılan ırkçı Taşnak Partisi'ni açması, siyasi suçluları serbest bırakması, Taşnakların 6 yıldır sürgünde yaşayan lideri Eduard Ohenasyan'ın dönüşüne izin vermesiyle verdiği 'seçim rüşveti', ülkenin en büyük gücü Taşnak Partisi'nin Koçaryan'a seçimde tam desteğiyle sonuçlandı. Büyük Ermenistan hayalinden bir an olsun vazgeçmeyen Taşnaklar, Kars, Ağrı ve Van'ı Ermenistan sınırları içinde görüyor. Azerbaycan'ın işgal altında bulunan Karabağ dışındaki 6 kenti, bu haritadan daha geniş sınırları kapsasa da bu onları tatmin etmeye yetmiyor. Halbuki, eskiden Karabağ'da yaşayan 80 binlik nüfuslarıyla yüzde 70 çoğunluğu oluşturan Ermeniler bugün çoğu Bakü'den göçme sığıntı Ermenilerden oluşan 50 bin kişiyi Karabağ'da zorla iskan etmişken, Azerbaycan'a ait diğer 6 kenti nasıl dolduracaklarını hesab etmiyor olsalar gerek.
   <br/>
   <br/>
   Karabağ konusunda realist, Ermeni çıkarlarına uygun ve barışçı yol izleyeceklerini dile getiren Koçaryan'ın, savaştan ve yol açtığı kötü yaşam koşullarından bezmiş halkın nabzını tutarak savaş partisi olmadıklarını vurgulaması ilgi çekici. Koçaryan'ın, daha önceden dışişleri bakanlığı ve Milli Araştırmalar Merkezi Başkanlığında da bulunan ABD vatandaşı Raffi Ovanesyan'ı, Basın ve Enformasyon bakanı ataması ABD'ye göz kırptığını gösteriyor. 40 gündür cephe bölgelerinde sık sık bozulan ateşkes hakkında Ermenistan Savunma Bakanlığı'nın, 'Biz bozmadık' savunmasını yapması, halkın savaş endişesinin giderilmesini amaçlıyor.
   <br/>
   <br/>
   Ermenistan'da bağımsız Logos Sosyoloji Merkezi'nin yaptığı seçim araştırmasında yüzde 35 oyu alarak ilk sırada yer alan Koçaryan'ın en büyük rakibi, Ermenistan'ı 19741988 arasında yönetmiş ve Komünist Parti Başkanlığını yapmış olan sürpriz aday Karen Demirciyan. Sovyetler'in son lideri Gorbaçov'un ekonomiden sorumlu yardımcısı Ermeni asıllı Agabekyan'ın baskısıyla, Karabağ konusunda ılımlı politika izlediği için yönetimden uzaklaştırılan Demirciyan, yüzde 34 oyla Koçaryan'ı izliyor. Petrosyan'ın taraftarlarının yanı sıra eskiye nostaljik özlem duyan komünist seçmenin de oylarını alan Demirciyan, 'eski tüfek'lerden olması hasebiyle Bakü'nün tercihi. Azerbaycan Cumhurbaşkanı Haydar Aliyev'le konuşarak anlaşabilecek, savaş istemeyen, sorunların diplomatik yolla çözümünden yana ılımlı bir isim. Demirciyan'ı Öğrenci Sendikalar Birliği'nin adalet teşkilatı ile Gençler Akademisi de destekliyor.
   <br/>
   <br/>
   Demirciyan seçime katılmak için 37 bin imza topladı; ikinci tura çıkamaması halinde Koçaryan'ı destekleyeceğini gizlememesi ise ona artı puan kazandırdı. Son kamuoyu araştırmalarında, savaş isteyen kararsız çoğunluğun Demirciyan'a yönelmesi, Koçaryan'ın taraftarlarını, özellikle Taşnakları şimdiden çileden çıkartıyor.
   <br/>
   <br/>
   Kamuoyu araştırmalarında üçüncü gösterilen Vazgen Manukyan'ın ise topladığı imza rakamı 303 bin. Manukyan'ın popülerliği, eskiye nazaran oldukça azalmış durumda.
   <br/>
   <br/>
   Eylül 1996'da yapılan son cumhurbaşkanlığı seçiminde sabık cumhurbaşkanı Petrosyan'ın rakibi olmuş, seçimi yüzde 41 oy alarak kılpayı kaybetmiş, seçimde sahtekârlık yapıldığı gerekçesiyle seçimi tanımamış ve tüm muhalefeti örgütlemiş, yönetimi devirmek için mitinglerden mitinglere koşmuş Milli Demokrat Parti Başkanı Manukyan'ın oylarının yüzde 20'lere gerilemesinin sebebi Taşnakların daha radikal bir aday olan Koçaryan'ı desteklemesi.
   <br/>
   <br/>
   Cumhurbaşkanı adaylarının çokluğu, içinde bulunan kaos ve seçmendeki kararsızlıktan haber veriyor. Kamuoyu araştırmalarının yüzde 21 seçmenin kararsız olduğunu göstermesi, hiç bir adayın salt çoğunluğu tutturamayarak seçimin ikinci tura kalma ihtimalini artırıyor. Bu durumda, Koçaryan'la ikinci turda kozlarını paylaşacağı tahmin edilen Demirciyan'a muhalefetin, özellikle komünistlerin vereceği destek, Demirciyan'ı sürpriz biçimde cumhurbaşkanlığına taşıyabilir.
   <br/>
   <br/>
   Ermenistan Savunma Bakanı Vazgen Sarkisyan ve Karabağ'ın sözde Savunma Bakanı Samvel Babayan'ın  "Karabağ'da taviz vermeyiz. Gerekirse 1999 baharında tekrar savaşırız" şeklinde attıkları çığlıklara Koçaryan'ın da destek olacağının bilinmesi, savaş istemeye kararsız seçmenin Demirciyan'a akmasına yol açabilir. AGİT Planı'nı benimsemediği de bilinen Koçaryan'ın Karabağ sorununu dondurarak zaman aşımına bırakma isteği, Ermenistan'ın daha uzun süre tecritte kalması anlamına geliyor. Bakü, Tiflis ve Moskova'daki idarecilerle eski dostluğu ve kader birliği bulunan Demirciyan, uzlaşma arayan kişiliği nedeniyle, Ermenistan'a denge getirebilir.
   <br/>
   <br/>
   Yeni cumhurbaşkanını bekleyen tablo hiç de içaçıcı değil. Ermenistan'ın ekonomik durumu BDT ülkeleri içinde en kötü olanı. Dünya Bankası ve IMF'nin sunduğu reçetelerin hiç birini yerine getiremeyerek, sonunculuğa demir atan Ermenistan, insani yardımlarla yaşıyor. Her üç kişiden birinin insani yardım aldığı, sözde 3.5 milyon nüfusa sahip ülkeyi son 6 yılda terkeden 900 bin kişiden çoğunluğunu yüksek öğrenim görmüş, meslek ve sanat sahibi yetişkinler oluşturuyor. Göç edenlerin yüzde 90'ının Rusya'da yaşaması nedeniyle seçimde oy kullanabilmeleri maksadıyla Moskova, Stavropol, Kırım, SenPetersburg gibi kentlerde de seçim sandığı kuruldu. Ermenistan'ı terkeden ebeveynler, kaçış nedenlerini yaşam koşullarının kötü olmasının yanı sıra çocuklarını askerden kaçırarak anlamsız bir savaşta ölmelerini önlemeye bağlıyor. Bu nedenle seçim, savaş istemeyen, bezgin çoğunluk ve Büyük Ermenistan hayaliyle ülkeyi ekonomik ve siyasi açıdan dış güçlere muhtaç duruma düşüren, ancak 'Karabağ'da galip geldik' edebiyatını kullanan Taşnak zihniyetli azınlık arasında, Ermeni halkının tercihini belirlemesi açısından tarihi bir önem arz ediyor. Erivan yönetimini Karabağlıların ele geçirmesi, Ermenistanlıları rahatsız ediyor. Bir bakıma önümüzdeki yıllarda Kafkaslar'da istikrar mı, kargaşa mı olacağını da gösterecek seçim sonuçları merakla bekleniyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3548-ermenistani-karistiran-azerbaycanli.html), [web.archive.org (arşiv bağlantısı)](http://web.archive.org/web/20140413010904/http://www.aksiyon.com.tr:80/aksiyon/haber-3548-ermenistani-karistiran-azerbaycanli.html)
