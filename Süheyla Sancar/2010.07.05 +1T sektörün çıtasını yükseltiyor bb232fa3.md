# +1T sektörün çıtasını yükseltiyor

*Süheyla Sancar 2010.07.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sektörün geleceğini şekillendiren ve tasarımla ilgilenen herkes tarafından bir okul olarak kabul edilen +1T Tasarım Günleri, Zaman gazetesinin düzenlediği bir etkinlik olmaktan çıkıp, ülkeçıtasının yükselmesine de yardımcı oluyor.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Johann Carolus’un 1609 yılında yayımladığı ve kâğıda basılan ilk gazete kabul edilen ‘The Relation’ın üzerinden yaklaşık dört asır geçti. Bu sürede gazetelerin okuyucuyu gelişmelerden haberdar etme amacı hiç değişmezken, tasarımları sürekli yenilendi. Gazeteler, teknolojinin gelişmesiyle beraber basılı olmasının dışında önce ekranlarımıza, ardından cebimize kadar gelirken şimdi de tabletler sayesinde her türlü ortamda okuyabileceğimiz bir tasarımla karşımıza çıkmaya hazırlanıyorlar.
   </p>
   <p class="MsoNormal">
    Dünyaca ünlü gazetelerin tasarımlarını değerlendiren Society for News Design (SND) tarafından defalarca ödüllendirilen Zaman Gazetesi, gazete tasarımının geleceğine yatırım yapmaya devam ediyor. Sektörün geleceğini şekillendiren, ayrıca tasarımla ilgilenen herkes tarafından bir okul olma özelliği kabul edilen ‘+1T Tasarım Günleri’nin bu yıl beşincisi düzenlendi. +1T Tasarım Günleri, gazeteciliğin evrensel formülü olan 5N1K (ne, nerede, ne zaman, nasıl, niçin, kim) üzerine +1 olarak tasarım faktörünü ekliyor. Sunumun öneminin ortaya çıktığı 21. yüzyılda okuyucuya hem içeriği dolu hem de tasarımı göz alıcı bir gazete sunulmuş oluyor.
   </p>
   <p class="MsoNormal">
    Her yıl genişleyen, alanında dünyaca ünlü katılımcı kadrosuyla, Türkiye’nin birçok üniversitesinden öğrencileri buluşturan +1T Tasarım Günleri, Genel Müdür Ekrem Dumanlı’nın da dediği gibi, “Zaman’ın organize ettiği bir etkinlik olmaktan çıkıp sektörün çıtasını yükseltiyor.”
   </p>
   <p class="MsoNormal">
    Bu yılki +1T Tasarım Günleri’ne gazetenin farklı kademelerinde görev yapan uzmanlar katıldı ve böylece bir gazetenin baskı aşamasına kadar geçirdiği süreç ortaya kondu. Öğrenciler; yayın mutfağındaki bir haberciden, haberin oluşmasından yayına hazır hâle getirilmesine kadar geçen süreci, fotoğrafçıdan haberin fotoğrafının hikâyesini, yazılım danışmanından haber yayına hazırlanırken kullanılan yazılımları, tasarımcıdan tasarımın habere olan etkisini, reklamcıdan ise tasarımın marka değerine olan katkısını konunun uzmanlarından dinlemiş oldular.
   </p>
   <p class="MsoNormal">
    Zaman Gazetesi’nin İstanbul merkez binasında yapılan seminerlerde, derslerin yanı sıra atölye çalışmaları, belgeseller ve sergilerle şekillenen zengin bir içerik vardı. Yayın mutfağının, seminer salonlarının, sergi alanlarının ve baskı tesislerinin aynı yerde, Zaman Gazetesi’nin modern binasında yer alması, öğrencilerin gün boyunca gazete ve gazete tasarımı ile iç içe olmalarını sağladı.
   </p>
   <p class="MsoNormal">
    Tasarım Günleri’nin bu yılki konukları arasında dünyaca ünlü isimler de vardı. “Tasarım’ın Gurusu” olarak bilinen ve dünyadaki birçok gazetenin tasarımında imzası bulunan Mario Garcia şüphesiz bu yılın en ilgi çekici ismiydi. Yazılı basının geleceği konusunda çarpıcı öngörülerde bulunan usta tasarımcı Garcia, tasarımcı adaylarına basılı gazetenin sonsuza dek süreceğini, sadece diğer platformlarda da var olmayı başaran gazetelerin hayatta kalacağını anlattı. Radyonun gazeteyi, televizyonun radyoyu, internetin televizyonu öldürmediği gibi hiçbir yeni teknolojinin bir öncekini öldüremeyeceğini savunurken, yeni çıkan icatların en fazla insan hayatının bir öncekine ayıracağı vakti azaltacağına inandığını söyledi. Yazılı medyanın yerini tamamen internet medyasına bırakacağı tezine karşı çıkan Garcia’ya göre, "Basılı gazete ortadan kalacak mı? Kesinlikle hayır. Her zaman sayfa üzerinde mürekkep çıkacak. Ama basılı gazeteler, 20 yıl sonra günlük olarak çıkmayacak. İnsanlar hafta içi dijital olarak haberlere ulaşacak."
   </p>
   <p class="MsoNormal">
    80’li yılların ikinci yarısında ortaya çıkan ve kitlelerin hafızasında yer eden Peştun kökenli bir Afgan kızının fotoğrafı vardır. Kameranın derinliğine doğru bakan yeşil gözleri ile akıllarda yer edinen, Afgan Savaşı ve mültecilerin sembolü olan o kızın fotoğrafını çeken Magnum’un ünlü fotoğrafçısı Steve McCurry de +1T Tasarım Günleri’nin konuklarından biriydi. Öğrencilerle deneyimlerini paylaşan usta fotoğrafçı McCurry fotoğrafçılık tutkusunun nasıl başladığını şu cümlelerle açıklıyor: "İlk olarak spor, moda haberleriyle ilgili gazetecilik yaptım. Bir süre sonra yerimde duramaz oldum. Biraz monoton hâle geldi. Hep aynı şeyleri çekiyordum. Gerçek tutkum seyahat etmekti. Para biriktirip Hindistan’a gittim, iki yılımı orada geçirdim. Daha sonra rüzgâr nereye sürüklerse oraya gittim. Önemli olan kalbinizin sesini dinlemek ve tutkunuzun peşinden gitmektir.” McCurry, Afgan Kızı’nın, hayatını nasıl değiştirdiğini ise şu cümleyle özetliyor: “Ölüm ilanım yazıldığı zaman birinci cümle Afgan Kızı’nı çeken kişi olacak.”
   </p>
   <p class="MsoNormal">
    +1T Tasarım Günleri’nin bir diğer ustası Sabah Gazetesi’nde güncel ve siyasi olayları konu alan Bizimcity’nin çizeri Salih Memecan’dı. Ünlü karikatürist, mesleğinin hikâyesini gençlerle şöyle paylaştı: “AFS bursunu kazanarak lise 1’de bir yıllığına Amerika’ya gittim. Hem İngilizcem kötü hem de kekemeyim. Derste sürekli ‘turn paper’dan bahsediyorlar. Ne olduğunu bilmiyorum. Sömestr bitimine birkaç gün kala bir arkadaşa sordum. Meğer ‘turn paper’ sömestr ödeviymiş. Algılama konusunda bir ödev hazırlamak gerekiyormuş. Kalan sürede bunu yapmam mümkün değil. Eve gittim, 10 tane karikatür çizdim, üstüne de ‘Bir Türk öğrencinin Amerika’yı algılaması’ yazdım. O dersten ‘A’ aldım. Hoca, karikatürlerimi slaytlarına ekledi, her yerde gösterdi. Okul gazetesi benimle röportaj yaptı. İşte o gün, benim keşfedildiğim gündür.”
   </p>
   <p class="MsoNormal">
    Ünlü karikatürist çizme isteğinin insanda ihtiyaçlar doğrultusunda ortaya çıktığını vurguluyor. Memecan, güncel olanın ve siyasi
    <span>
    </span>
    gelişmelerin
    <span>
    </span>
    yazı dışında, yeni formlarla
    <span>
    </span>
    ele alınışı olarak tanımlanabilecek
    <span>
    </span>
    karikatürü
    <span>
    </span>
    yapma yeteneğinin, doğuştan edinilmediğini belirtiyor ve ekliyor: “Nasıl ki bir çocuk konuşma kabiliyetiyle doğduğunu konuşma ihtiyacında ortaya çıkarıyorsa, çizim de ihtiyaç olduğunda ortaya çıkacak bir durum.”
   </p>
   <p class="MsoNormal">
    +1T Tasarım Günleri’nin bir diğer önemli konuğu, tasarım dünyasının deneyimli ve önde gelen isimlerinden Bülent Erkmen oldu. “Gazetenin yüzü, vitrinidir. Ama iyi bir gazetecilik yoksa, gazetenin vitrini yani birinci sayfası da kurtarmaz.” diyen Erkmen gazete tasarımcısı olmamasına rağmen, Cumhuriyet ve Taraf gazetelerinin mizanpajını nasıl tasarladığını Tasarım Günleri katılımcılarıyla paylaştı.
   </p>
   <p class="MsoNormal">
    Her yıl genişleyen katılımcı listesinde bu yıl yepyeni isimler yer aldı. Hürriyet Gazetesi Genel Yayın Yönetmeni Enis Berberoğlu, Adobe’ye danışmanlık yapan Russell Viers, ünlü reklamcı Serdar Erener, Milliyet Gazetesi Görsel Yönetmeni Ali Acar, Hürriyet Gazetesi Görsel Danışmanı Reha Erdoğan ve Sabah Gazetesi Görsel Yönetmeni Ömer Bahar’ın yanı sıra Zaman Gazetesi haber ve tasarım kadrosu, deneyimlerini sekiz gün süren program boyunca öğrencilere aktardı.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27146-1t-sektorun-citasini-yukseltiyor.html), [web.archive.org (arşiv bağlantısı)](http://web.archive.org/web/20131213173954/http://www.aksiyon.com.tr:80/aksiyon/haber-27146-1t-sektorun-citasini-yukseltiyor.html)
