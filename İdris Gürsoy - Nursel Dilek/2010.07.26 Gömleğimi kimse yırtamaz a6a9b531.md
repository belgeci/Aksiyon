# Gömleğimi kimse yırtamaz

*İdris Gürsoy - Nursel Dilek 2010.07.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   SP Genel Başkanı Numan Kurtulmuş olaylı kongrenin partiye güç katacağı görüşünde. Partide liderlik sorunu olmadığını belirten genel başkan, “Yaşanan sadece yönetim anlayışındaki farklılık” diyor.
   <span>
   </span>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Lider olarak girdiği ilk seçimde önemli bir başarı sağladı Saadet Partisi (SP) Genel Başkanı Numan Kurtulmuş. 2002’den bu yana düşüşe geçen partinin oy oranını yüzde 90 artırarak 5,2’ye çıkardı, gelecek için ümit verdi. 29 Mart yerel seçimleri ise SP için yeni bir başlangıç noktasıydı. CHP’nin ve MHP’nin neredeyse hiç oy alamadığı Güneydoğu’da parti ciddi anlamda sıçrama yaptı. Bu durum hem partiye hem de teşkilata hareketlilik getirdi. Şimdiye kadar yükselişi ve yapıcı muhalefetiyle dikkat çeken parti, yaşanan olaylı kongresiyle gündeme geldi. Kurtulmuş’un genel başkanlığa seçildiği olağanüstü kongrede, sesler yükseldi, söylemler sertleşti. Yaşanan liste krizinin ardından önce Necmettin Erbakan’ın oğlu Fatih Erbakan, babasına itaat etmediği gerekçesiyle Kurtulmuş’a ‘çekil’ çağrısı yaptı. Ardından Erbakan’ın kızı Elif Erbakan Altınöz’ün “500 imzadan fazla topladık, iki haftaya kadar olağanüstü kongre yapacağız” sözleri krizin bitmediğini gösterdi. Sert çıkışlara karşın Kurtulmuş’tan hep sağduyulu cevap geldi. Kongrenin partiyi daha da güçlendireceğini düşünen Kurtulmuş, yaşanan olayları ‘yönetim anlayışındaki farklılık’ şeklinde özetliyor. “Kurtulmuş’un gömleğini arkadan yırttılar!” eleştirilerine sert çıkan genel başkan, “Kurtulmuş’un gömleğini yırtmaya kimsenin gücü yetmez” diyor. Elif ve Fatih Erbakan’a ise tavsiyede bulunuyor: “Pişman olacağınız laflar söylemeyin!” Numan Kurtulmuş, genel merkezde Aksiyon’a kongrede yaşanan krizi ve bundan sonra partinin geleceğinin nasıl şekilleneceğini anlattı.
    </p>
    <p class="MsoNormal">
     -Kongrede böyle bir kriz yaşanacağını öngörüyor muydunuz?
    </p>
    <p class="MsoNormal">
     Hayır. Zaten 11 Temmuz kongremize on binlerce insan katıldı. Hem kongre salonundaki coşku hem de katılım muhteşemdi. Birkaç kendini bilmezin yaptıkları kongreye gölge düşürdü. Tabii böyle bir şey beklemiyorduk hepimiz için sürpriz oldu. Sonuçta geride kaldı biz ileriye bakıyoruz.
    </p>
    <p class="MsoNormal">
     -Kongrenin ardından Elif ve Fatih Erbakan’dan açıklamalar geldi. Fatih Erbakan ‘çekil’ çağrısı yaptı, Elif Erbakan ‘500 imza topladık olağanüstü kongreye gidiyoruz’ dedi. Siz nasıl değerlendirdiniz bu açıklamaları?
    </p>
    <p class="MsoNormal">
     Dikkat ederseniz kongre sonrasında hem yaşça büyük, hem küçük olanlardan çeşitli değerlendirmeler yapanlar, maksadını aşanlar oldu. Ben herkese ilk günden beri itidal çağrısı yaptım. Nihayetinde hayat sadece politikadan ibaret değil. İnsanların dostlukları, kardeşlikleri, arkadaşlıkları var. Herkesi kardeşlik hukukunu korumaya davet ediyorum. Kimse sonradan pişman olacağı sözler söylemesin. Ben partinin genel başkanı olarak sözlerimi tartarak kullanıyorum. Onlara da bunu tavsiye ediyorum. İki liste çıkmış olmasından dolayı kırgınlıklar küskünlükler olur bunlar doğal şeylerdir. İnşallah birkaç hafta sonra bunlar unutulur. Bizim aldığımız siyasi terbiye parti meselelerimizi medyanın önünde tartışmamayı gerektiriyor.
    </p>
    <p class="MsoNormal">
     -Ancak karşı taraf bu kadar sağduyulu davranmıyor. Fatih Erbakan, ‘Numan Kurtulmuş özür dilese bile aday göstermem. Çünkü güven problemi oldu’ dedi. Var mı öyle bir güven sorunu?
    </p>
    <p class="MsoNormal">
     Fatih kardeşime tavsiyem sonradan pişman olacağı sözler etmesin.
    </p>
    <p class="MsoNormal">
     -Sorun aşılmazsa sonuç ne olur?
    </p>
    <p class="MsoNormal">
     Aslında aşılması istenilen sorun ne onu bilmek lazım. Ortadaki mesele Yüksek İstişare Kurulu’nda görev alan bazı büyüklerimizin aynı şekilde Genel İdare Kurulu’nda yer alma talebidir. Partinin genel başkanı olarak yönetim anlayışımızın böyle bir şey için uygun olmayacağını, kıdemli isimlerden bakanlık yapmış kişilerin partide çalışmalar yapabileceğini, bilgilerinden istifa etmemiz gerektiğini söyledik. Dolayısıyla zaten ortada bir sorun yoktur.
    </p>
    <p class="MsoNormal">
     -Sorun yok; ama liderlik sorunu yaşanıyor gibi bir algılama var?
    </p>
    <p class="MsoNormal">
     İki genel başkan adayı birbirleriyle hiç uzlaşmaz, iki farklı kadro kavga edip biri kazandı diğeri kaybetti gibi bir durum olsaydı böyle bir şey söylenebilirdi. Benim anlayamadığım yeşil listeyi çıkaranların genel başkan adayı da Numan Kurtulmuş. Dolayısıyla iki farklı genel başkan adayı yok, iki farklı programın mücadelesi yok ki liderlik sorunu olsun. Burada yönetim tarzına ilişkin bir anlayış farklılığı vardır. Müsaade edin de anlayış farkı genel başkanın tercihi ve partinin geniş çevresinin tercihiyle şekillensin. Mesele bundan ibarettir. Ama bunu büyütüp bunun arkasından olmayan şeyleri söylemek doğru değil.
    </p>
    <p class="MsoNormal">
     -Kongrede yaşananlar size ya da partiye bir güç mü verdi yoksa yaraladı mı?
    </p>
    <p class="MsoNormal">
     Biz son saniyeye kadar böyle bir şey olmasın diye dua ettik. İyi niyetli olarak süreci sürdürdük. Olanda hayır vardır dediğimiz bir teselli kapımız var. Öyle olmasını arzu etmezdik. Biz buradan nasıl bir güç çıkartabiliriz ona bakacağız. Dışarıda toplumsal bir destek ortaya çıktı. Medyadan, sivil toplum kuruluşlarından destek alıyoruz. Şer gibi görünüyor; ama Allah sonunu hayır etsin. Kongre sonrasında sürecin en anlamlı sonucu şudur. Bir önceki seçimde yüzde 5,5 almış bu partinin hangi liste çıktı, listede hangi isimler vardı bununla kimse ilgilenmez. Ama kaç gündür SP’nin kongresi konuşuluyor. Bu şunun göstergesi, bundan sonra Türkiye’nin tek siyasal alternatifi Saadet Partisi’dir. Arkadaşlarıma tavsiyem partinin önünü tıkayacak söylemler içerisinde bulunmasınlar.
    </p>
    <p class="MsoNormal">
     -Vakit
     <span>
     </span>
     Gazetesi yazarı Sibel Eraslan kongreden sonra size yönelik bazı yorumlarda bulunuyor. “Bu şartlar altında Numan Kurtulmuş, belki de Tayyip Erdoğan’ın niçin gömlek çıkarttığını en iyi bilecek isimdir. Bir farkla ki; Numan Kurtulmuş, gömlek çıkartmadı. Daha hazin olanı ise; gömleği arkadan yırtıldı.” Nasıl değerlendiriyorsunuz bu yorumu?
    </p>
    <p class="MsoNormal">
     Ben bu gömlekle öteden beri şunu söylerim. Siyaset gömlekle yapılmaz, fikirler üzerinden yapılır. Gömlekle ilgili bir şey söylenilecekse AK Parti’ye giden arkadaşlar ‘Biz bu fikirlerimizden vazgeçtik şimdiye kadar ne dediysek hepsini terk ediyoruz’ manasında gömleği çıkarttıklarını söylemişlerdir. Biz ise başından beri şunu söylüyoruz. Dünyanın ve Türkiye’nin şartları öyle bir yere geldi ki illa bir şey söyleyeceksek, değil üstümüzdeki gömleği çıkarmak Fatih Sultan’ın kaftanını giysek daha doğru olur. Şunu da söyleyeyim Numan Kurtulmuş’un gömleğini yırtmaya da kimsenin gücü yetmez.
    </p>
    <p class="MsoNormal">
     -Zaman gazetesi yazarı Ali Bulaç’ın da sizinle ilgili iddiaları var. Erdoğan Cumhurbaşkanı olursa AK Parti’nin başına geçeceğinize dair.
    </p>
    <p class="MsoNormal">
     Hangi bilgiye istinaden böyle bir yorum yaptı, bilmiyorum. Tamamen spekülasyon. Önce Bulaç’ın yorumlarının gerekçelerini ortaya koyması gerekir. Böyle bir şey söz konusu değil.
    </p>
    <p class="MsoNormal">
     -İleride SP’nin bu kongresi nasıl zikredilecek?
    </p>
    <p class="MsoNormal">
     Bu kongre SP’nin değişmeden yenilenmesinin başlangıç kongresi olacak. Belki değişmeden yenilenmenin bir adımı. Mevlâna’nın o pergel metaforunda olduğu gibi, bir ayağımız sürekli kendi değerlerimizle sabit olacak bir taraftan da pergelin diğer ucuyla bütün toplumu kucaklayacağız. Onun için 2008 kongresinden beri siyasette kamplaştırılarak konuşan, makul çoğunluğunun kabul edebileceği bir parti değil, geniş kitleler üzerinde ortak hedefler oluşturan bir parti olduk. 29 Mart seçimlerinde aldığımız oyun en önemli sonucu bize oy verenlerin büyük bir kısmının hayatlarında ilk kez milli görüş partisine oy vermesidir. Bu anlamda iktidar alternatifi olabilmenin yolunu açan bir kongre olacağını tarih yazacak diye ümit ediyorum. Gelişmeler de o yönde. Zaten kongrenin adı da ‘kongreden iktidara’ idi.
    </p>
    <p class="MsoNormal">
     -12 yıl sonra Başbakan, ilk kez parti binasına geldi. Terörle mücadele konusunda neler konuşuldu Başbakan’la?
    </p>
    <p class="MsoNormal">
     Evet, uzun bir aradan sonra geldi Başbakan. ‘Kongreniz hayırlı olsun renkli bir kongre olmuş’ dedi. Terörle mücadele konusuna gelince gönül arzu ederdi ki Başbakan, anayasa paketinde, demokratik açılım sürecinde de muhalefetin kapılarını zorlayarak liderlerle görüşmeyi başarabilseydi. Başbakan buraya geldiğinde kendisine de söyledik. Keşke BDP ve MHP’yle de görüşseniz diye. Biz, nasıl olsa muhalefetteyiz hükümet ne yapıyorsa eleştirelim diye muhalefet yapmıyoruz. Biz iktidarda olsak ne yaparız diye öneriyoruz. Bu üslup içerisinde hareket ettik. Başbakan geldiğinde bir dosya sunduk. Ilımlı bir görüşme oldu.
    </p>
    <p class="MsoNormal">
     -Belli dönemlerde terör olaylarının tırmanışını neye bağlıyorsunuz?
     <span>
     </span>
    </p>
    <p class="MsoNormal">
     Terör bir takım uluslararası aktörlerin dış politika aracı olarak kullandığı bir meseledir. Büyük istihbarat örgütlerinin destekleri olmadan büyük terör olaylarının olmasının imkânı yoktur. Birkaç tane olay üst üste oldu. Bu bölgelerde müttefik olduğumuzu varsaydığımız ülkelerin olağan üstü bir istihbarat zafiyetinin olduğu belli. Bu terör meselesinde başkasının istihbaratıyla terör önlenmez fikrini savunuyoruz.
    </p>
    <p class="MsoNormal">
     -Başbakanın geçtiğimiz haftaki grup toplantısında yaptığı duygusal konuşma muhalefet tarafından eleştirildi. Siz nasıl değerlendirdiniz?
    </p>
    <p class="MsoNormal">
     Başbakanın hislenmesi sıradan. Samimi veya değil bunu bilemem. Eğer bir muhalefet yapılacaksa şunun söylenmesi gerekir: “12 Eylül’le hesaplaşıyorsunuz da 28 Şubat’la niye hesaplaşmıyorsunuz? 12 Eylül Türkiye’nin siyasetine müdahaleyse 28 Şubat Türkiye’nin sosyolojisine müdahaledir ve daha derin etkileri vardır.
     <span>
     </span>
     Neden 28 Şubat’la hesaplaşacak bir reform ortaya koymuyorsunuz?” Başbakan olsaydım Deniz Gezmişlerin Erdal Erenlerin iade-iitibarını sağlayacak adımlar atardım. Çünkü sadece o süreçteki faşist liderlerle hesaplaşmak bir mana ifade etmez. İadeyi itibar yapmak devletin kerim devlet vasfını ortaya çıkarır. Bunları konuşmamız gerekirken duygu istismarını konuşmak siyaseti basitleştirir.
    </p>
    <p class="MsoNormal">
     -Referandumdan ne çıkar sizce?
    </p>
    <p class="MsoNormal">
     ‘Evet’ çıkacağını düşünüyorum. Türkiye’de iki olgu yan yana geldiği zaman Türkiye olağanüstü hâle gidiyor. Biz baştan beri referandum sürecinin bir kamplaşmaya dönüştürülmemesi gerektiğini söylüyoruz. Referandum vasıtayla ortaya çıkan gerilim olağanüstü geçiş sürecini hızlandırır. Başbakan’a da bu endişemizi ilettik. İktidarla hesaplaşmayı partinin yanlış politikaları üzerinden yapalım. Kılıçdaroğlu’nun yerinde olsaydım CHP’nin iptal başvurusunu geri çekerdim. Bu CHP’yi büyütür, AK Parti’yi köşeye sıkıştırırdı. Bu referandum sürecini hükümet oylamasına dönüştürmemek lazım. Nitekim 2007 seçimlerinde AK Parti’nin oyu yüzde 47’ye çıktı. Biz bu kamplaşmaların önüne geçmek için dedik ki ‘maddeleri tek tek onaylatalım’. Hükümet burada yanlış yaptı. Eğer böyle olsaydı Türkiye bir kamplaşmaya girmeyecekti.
    </p>
    <p class="MsoNormal">
     -Referandum nasıl yansır oy oranlarına?
    </p>
    <p class="MsoNormal">
     Çok değişeceği kanaatinde değilim. Yani ‘hayır’ çıksa referandumdan hükümetin alaşağı olacağı ya da ‘evet’ çıksa millet destek veriyor anlamına gelmez. Oy oranlarını da etkileyeceğini düşünmüyorum.
    </p>
    <p class="MsoNormal">
     -Siz anket yaptırıyor musunuz?
    </p>
    <p class="MsoNormal">
     Anket yaptırmadık; ama her gün partimizin yüksekliğini görüyoruz.
    </p>
    <p class="MsoNormal">
     -2011 için hedefleriniz neler?
    </p>
    <p class="MsoNormal">
     Bizim hedefimiz 2011 seçimlerinde barajı aşıp Meclis’e girmek değil. Muktedir siyasal iktidarı oluşturmaktır. Bunun içinde ekonomi, dış politika, siyasal reformlar konusunda dosyalarımızı hazırlıyoruz.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=2898E12444A9B47D293B8421FF26992D?newsId=27228), [web.archive.org (arşiv bağlantısı)](http://web.archive.org/web/20140826150719/http://aksiyon.com.tr:80/aksiyon/newsDetail_getNewsById.action;jsessionid=2898E12444A9B47D293B8421FF26992D?newsId=27228)
