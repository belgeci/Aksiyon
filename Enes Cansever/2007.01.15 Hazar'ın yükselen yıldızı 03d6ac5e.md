# Hazar'ın yükselen yıldızı

*Enes Cansever 2007.01.15*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      “Hayal” olarak görülen Bakü-Tiflis-Ceyhan hattının açılması, petrol ve doğalgaz projelerinin arka arkaya devreye girmesi, Azerbaycan ekonomisini üç yılda ikiye katladı.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071211173326im_/http://www.aksiyon.com.tr/resim/632/40.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   BAKÜ - ‘Kimi deniz kıyısından, kimi Mesker nahiyesinde yerden kaynayarak çıkar. Neft ayrı bir emanet olup, Şah’a senelik yedi bin tümen akçe gelir sağlar. Neft emininin adamları bu gölcüklerin içine girip, keçelerle nefti biriktirerek keçi tulumlarına doldururlar. Sonra bunu tüccarlar alıp, başka ülkelere götürürler’ diyor 17. yüzyılda yaşamış ünlü Osmanlı gezgini Evliya Çelebi seyahatnamesinde.
   <br>
    <br>
     Bugün biz petrol diyoruz, Azerbaycanlılar neft diyor bu yeri henüz doldurulamayan enerji kaynağına. Bu kelime Azerbaycan’la özdeşleşmiş, onun kartviziti olmuş âdeta. Ortadoğu kaynaklarından önce burası keşfedilmiş. Pek çok kanlı hesaplaşmaya, oyuna sahne olmuş bu topraklar.
     <br/>
     <br/>
     Sıradan bir petrol kenti değil Bakü, 20. yüzyılın başlarında dünya petrol üretiminin yarısının gerçekleştirildiği yer. Nobel kardeşler ve Rothschild ailesi, ABD tarihinin en zengini olarak bilinen Rockfeller ve şirketi Standard Oil’in karşısına Bakü’den elde ettikleri petrolle çıkıp Avrupa pazarını altüst ettiler. Bugün kuyular sadece Bakü’yü çevrelemiyor, Hazar’ın içlerine doğru binlerce kuyudan petrol fışkırıyor. Artık keçe yok, pompalar var. Keçi tulumlarının yerini boru hatları ve demiryolu tankerleri aldı.
     <br/>
     <br/>
     Ülkede, modern anlamda, 1890’dan bu yana petrol çıkarılıyor. Üretim yapılan yatak sayısı, çoğunluğu Bakü çevresinde olmak üzere 57. Bunun 39’u karada, 18’i denizde. Toplam rezervinse 6 milyar ton olduğu, bunun 3,7 milyar tonunun sanayi açısından değer taşıdığı belirtiliyor. Gelişen teknoloji ve yeni keşiflerle bu miktarın ileriki yıllarda artacağı tahmin ediliyor.
     <br/>
     <br/>
     2005’te yüzde 43 artışla 22,2 milyon tona çıkan Azerbaycan’daki petrol üretiminin bu yıl 30 milyon tona ulaşması bekleniyor. Doğalgaz üretiminin de yine 2006 sonu itibarıyla 6,5 milyar metreküpü bulacağı tahmin ediliyor. Geçtiğimiz yıl itibarıyla Azerbaycan’ın çıkardığı petrol, Türkiye’nin ithal ettiği (24 milyon ton) petrol miktarını aşarken, doğalgaz üretimi şu an Türkiye tüketiminin (27 milyar metreküp) dörtte birinden daha az. Ancak bu rakamlar yeni devreye girecek yatırımlarla hızla artacak.
     <br/>
     <br/>
     Buram buram petrol kokan Bakü’deyiz. 70 yıl süren Sovyet imparatorluğu döneminde kendi zenginliği olan petrolden hakkıyla faydalanamayan Azerbaycan, son birkaç senedir elde ettiği kazancın rahatlığını yaşıyor.
     <br/>
     <br/>
     Artan petrol gelirleriyle birlikte hayat standardının da yükseldiği gözleniyor ülkede. Başkent Bakü, dünyanın en pahalı şehirlerinden biri olmaya namzet. Kiralar ve emlak fiyatları almış başını gidiyor. Bakü sokakları başta Mercedes olmak üzere lüks otomobil ve jiplerle dolu. Şehrin trafik problemi İstanbul’u aratmayacak boyutlarda. Sorunu aşmak için köprülü kavşak yapımına hız verilmiş.
     <br/>
     <br/>
     Zenginleşmenin başlamasıyla fakirliğin ortadan kalktığını söyleyebilmek için çok erken. İşsizlik ve yoksulluk öncelikli sorun olmaya devam ediyor. 2004 yılının ikinci yarısında 20 dolar seviyesinde olan asgari ücret, son dönemde yüksek oranlarda artmasına rağmen henüz 40 yeni manat (46 dolar) seviyesinde.
     <br/>
     <br/>
     Ülke topraklarının yüzde 20’si hâlâ Ermeniler tarafından işgal altında tutuluyor. İşgal sebebiyle ülke nüfusunun 8’de biri, yani 1 milyon dolayında insan, yaşadığı toprakları terk etmek zorunda kalmış. “Kaçkınlar” denilen bu insanların büyük çoğunluğu Bakü ve çevresinde yaşıyor, devlet ve hayırseverlerin yardımlarıyla hayatını devam ettiriyor.
     <br/>
     <br/>
     Bağımsızlık ilanından önce başlayan karışıklıklar ve işgal, sonraki yıllarda yaşanan darbe girişimleri ve oynanan pek çok oyuna rağmen Azerbaycan, toparlanmayı başarıp istikrarı sağlamış, petrol alanındaki yatırımların meyvelerini toplamaya başlamış.
     <br/>
     <br/>
     TPAO’nun da ortak olduğu “Asrın Projesi” ve diğer bazı projelerde petrol üretiminin başlaması, Bakü-Tiflis-Ceyhan petrol boru hattının açılması hızlı gelir artışına imkan vermiş. Buna bu yıl Şahdeniz’den çıkarılan doğalgaz eklenecek. Azerbaycan, artan gaz üretimiyle Rusya’dan yaptığı ithalata son vereceği gibi yavaş yavaş Türkiye ve Gürcistan’a gaz satmaya başlayacak.
     <br/>
     <br/>
     Azerbaycan petrolünü ihraç için üç boru hattına (Bakü-Supsa, Bakü-Novorossisk ve Bakü-Tiflis-Ceyhan) sahip. Bunun yanında Gürcistan üzerinden demiryolu tankerleriyle de önemli miktarda ihracat yapıyor. Doğalgaz ihracı içinse yakında devreye girecek olan Bakü-Tiflis-Erzurum (BTE) hattı var.
     <br/>
     <br/>
     BÜYÜME’DE REKOR: YÜZDE 34
     <br/>
     <br/>
     Üretim artışının yanı sıra yüksek seyreden petrol fiyatlarının da desteğini alan Azerbaycan ekonomisi, makro ekonomik göstergelerde rekorlar kırıyor. Ekonomi son üç yılda ikiye katlanmış durumda. Halihazırda, 2006’nın 9 aylık döneminde gösterdiği yüzde 34’lük büyüme oranıyla dünya ülkelerine fark atmış bulunuyor. Bu büyüme, eski Sovyet cumhuriyetlerinin oluşturduğu Bağımsız Devletler Topluluğu içinde de açık ara en yüksek oran. Azerbaycan’ı en yakından takip eden, yüzde 12,5’lik büyüme ile Ermenistan ve yüzde 10,6 ile Kazakistan.
     <br/>
     <br/>
     Azerbaycan ekonomisi 2006 Ocak-Eylül döneminde 12 milyar 730 milyon yeni manatlık (1 $=0,8714 manat) büyüklüğe ulaşmış bulunuyor. Dolarla ifade edecek olursak, 14,6 milyar dolara denk bir rakam bu. 2006 sonunda büyüklüğün 20 milyar doları geçmesi bekleniyor. Ve bu, kişi başına millî gelirin 2.500 doları bulması demek.
     <br/>
     <br/>
     Enflasyon önceki yıllara oranla bir miktar yüksek ve kasım itibarıyla yüzde 11,4 seviyesinde. Kafkas Üniversitesi öğretim üyesi Dr. Osman Nuri Aras, “Bu oran hem değişim yaşayan hem de gelişmekte olan bir ülke için normal.” diyor. Ekonomik göstergelerdeki iyileşmelere dikkat çeken Aras, 2004-2008 Kalkınma Planı ile Bakü dışındaki bölgelerin gelişmesi için alınan tedbirlerin de olumlu neticeler vermeye başladığını belirtiyor.
     <br/>
     <br/>
     Devlet bütçesi, bundan 10 sene önce hayal bile edilemeyecek noktalara taşınmış. 2005’te 2 milyar olan bütçe gelirlerinin, bu yıl 5,3 milyar manatı bulması öngörülüyor. Azerbaycan’ın bağımsız strateji kuruluşlarından Siyasi Gelişim ve Teknoloji Merkezi’nin (CPIT) Başkanı Dr. Mübariz Ahmedoğlu, “Bu rakamların kısa zamanda bu noktaya geleceğini kimse beklemiyordu.” diyor.
     <br/>
     <br/>
     Bizim Türkiye’de en önemli risk olarak gördüğümüz cari işlemler açığı, Azerbaycan için de kuruluşundan bu yana hep sıkıntı olmuş. Fakat artan ihracat gelirleri sayesinde açık, son iki yıldır fazlaya dönüşmüş. Nisan sonu itibarıyla dış borç stoku da 1 milyar 741 milyon dolar seviyesinde. İhracat, ithalatın iki katına yaklaşarak 2006 yılının sadece 9 aylık döneminde 9 milyar doları aşmış. Bununla birlikte ihracatın yüzde 92’sinin petrol ve gaz sektörüne ait olduğunu belirtmemiz gerekiyor. Son dönemde kendini belli eden bu durum, petrol dışı sektörlerin önemini hatırlatıyor.
     <br/>
     <br/>
     YA PETROL DIŞI SEKTÖRLER?
     <br/>
     <br/>
     Acaba petrol dışı sektörlerde durum nasıl? Petrol zengini pek çok ülke için sorulan bu soru, bazı ülkeler açısından gerçekten cevabı zor olan bir soru. Özellikle Ortadoğu ülkelerinde. Bu konuda Azerbaycan Türk Sanayici ve İşadamları Beynelhalk Cemiyeti (TÜSİAB) Başkanı Dr. Bataçar Baysal, “Arabistan’da 6, Kuveyt’te 7 yıl çalıştım. Arap ülkeleri uzun seneler sadece petrol gelirleriyle yaşadılar. Kendilerini geliştirmediler. Bir altyapı oluşturamadılar. Fakat Azerbaycan öyle değil. Bir altyapı var. Türkiye’deki iyi uygulamaları almak bir haftalarını alıyor.” değerlendirmesinde bulunuyor.
     <br/>
     <br/>
     Aynı zamanda Tekfen Holding’in Azerbaycan Genel Müdürü olan Baysal, “Burada her şey Başkan’ın elinde. Başkan iyi ise her şey mükemmel olabilir ve iyi bir başkan var şu an Azerbaycan’da. Her şey çok güzel olabilir.” diyor. Baysal, devletin henüz yeni yeni para kazanmaya başladığını, yeni zenginlerin ortaya çıktığını hatırlatırken, karşılaşılan sıkıntıların zamanla aşılacağına dikkat çekiyor. Dr. Aras da, “Hollanda Sendromu” denilen, bir bölgenin veya sektörün hızlı gelişimi karşısında diğer bölgelerin veya sektörlerin çökmesi gibi bir durumun şu an söz konusu olmadığını, bu konuda tedbirlerin alınmakta olduğunu söylüyor. Aras’a göre, petrol dışı sektörlerin gelişmesi, ekonominin petrol fiyatlarına duyarlılığını azaltma yanında geleceğin riske atılmaması açısından da önemli.
     <br/>
     <br/>
     Azerbaycan Merkez Bankası verilerine göre, petrol dışı GSYİH’da da önemli ilerlemeler kaydedilmiş. 2005 yılında bu sektörlerdeki büyüme yüzde 8,3. 2006’nın 9 aylık döneminde ise yüzde 7,6 gibi dünya ortalamasının çok üzerinde bir rakam söz konusu. Tarım ve sanayideki büyüme bu ortalamalardan çok uzak değil. Böyle olmakla birlikte bu oranlarda petrol yatırımlarının yan etkileri olduğunu da göz önünde tutmak gerekiyor.
     <br/>
     <br/>
     Azerbaycan başta tarım ve turizm olmak üzere petrol dışı pek çok alanda ciddi gelişme potansiyeline sahip.
     <br/>
     <br/>
     Hızlı büyümeye rağmen, geçiş dönemi sıkıntılarının henüz aşılmadığı da görülüyor. Bu konuyla ilgili olarak CPIT Başkanı Dr. Mübariz Ahmedoğlu, “Bugün halkın çoğu işsiz. Ama bazı kimseler Mercedes’i, BMW’yi kendilerine uygun görmüyor, Armada alıyor, Hummer jip alıyor. Halbuki bunu alacağına bir fabrika açsa, hem Allah’ın rızasını kazanır hem 50-100 adama iş verir. Kendisi de gelecekte daha çok para kazanır. Eline para geçen bazı kimselerde şimdi villa dikme, lüks araba alma hevesi var. Bugün bizim çorabımız Türkiye’den, gömleğimiz Pakistan’dan, filan mallarımız İran’dan geliyor. Ama bizim kendi pamuğumuz var ve bunu işlemek zor bir şey de değil.” tespitinde bulunuyor. Cumhurbakanı İlham Aliyev’in sürekli bu hususa dikkat çektiğini, insanları eğitime ve yatırıma teşvik ettiğini söyleyen Ahmedoğlu, “O diyor ki, Armada, Mercedes alma, git oğlunu Türkiye’de, ABD’de, Avrupa’da okut. Çalış Azerbaycan’a bilgi getir, teknoloji getir. Yeni fabrikalar kur, işyerleri aç.”
     <br/>
     <br/>
     Azerbaycan’ın bağımsızlığını kazanmasının hemen ardından gündeme gelen ve bazılarınca “hayal” olarak nitelenen Bakü-Tiflis-Ceyhan (BTC) petrol boru hattının Haziran 2006’da devreye girmesi, tarihin akışını değiştirdiği gibi, Türkiye-Azerbaycan ilişkileri açısından yeni bir dönemi de başlattı.
     <br/>
     <br/>
     Azerbaycan kaynaklarına göre, BTC petrol boru hattının işletilmesi için kurulan BTC Şirketi ortakları 20 yılda 9 milyar 123 milyon dolar gelir elde edecek. Bu gelirden Azerbaycan’ın payına 2 milyar 281 milyon düşecek. Aynı süre içinde transit ülkelerin boru hattından sadece vergi olarak elde edecekleri gelir ise Azerbaycan için 625 milyon, Gürcistan için 517 milyon, Türkiye içinse 961 milyon dolar olacak. Nakledilecek petrol de yılda en fazla 50 milyon ton olacak. İnşaatı tamamlanan BTE doğalgaz boru hattının da önümüzdeki günlerde devreye girmesi bekleniyor.
     <br/>
     <br/>
     Bu hatların sadece ekonomik değil, jeostratejik ve jeosiyasi açıdan da büyük önem taşıdığını söyleyen Mübariz Ahmedoğlu, “Bu projeler hem Türkiye’yi Azerbaycan’a yakınlaştırdı, hem Azerbaycan’ı Türkiye’ye. Böylece bütün dünyaya şu mesajı verdik: Azerbaycan’ın Avrupa’ya açılan en itibarlı kapısı Türkiye’dir.” derken, Kars-Tiflis-Bakü demiryolu bağlantısının da bir an evvel kurulması gerektiğini söylüyor. “Hatta imkan olsa denizleri de birleştirsek.” diye espri yapıyor.
     <br/>
     <br/>
     Azerbaycan, Türk şirketlerinin en fazla doğrudan yatırım yaptığı birkaç ülke arasında. İrili ufaklı çok sayıda Türk şirketi ve işletmesi farklı sektörlerde faaliyet gösteriyor. İş ya da eğitim maksadıyla şu an Azerbaycan’da 30 bin Türk vatandaşı yaşıyor. Ülkede en büyük yatırımı gerçekleştiren Türk şirketi Türkiye Petrolleri Anonim Ortaklığı (TPAO). Bugüne kadar yaptığı yatırımlar 2,5 milyar doları buldu. Şirketin ülkenin beş büyük petrol projesinde hissesi bulunuyor. Türk müteahhitlerinin bu ülkede aldığı toplam ihale tutarı da 2005 sonu itibarıyla 849 milyon dolar. Bunun 616 milyon dolarlık kısmı tamamlanıp teslim edilmiş.
     <br/>
     <br/>
     PETROL DIŞI SEKTÖRLERDE TÜRK ŞİRKETLERİ ÖNCÜ
     <br/>
     <br/>
     TÜSİAB Başkanı Baysal’ın verdiği bilgiye göre, 2006’nın ilk yarısında 114 Türk şirketi kurulmuş. 2005’te kurulun şirket sayısı ise 200 civarında. TÜSİAB’ın üye sayısı da 232. Bugüne kadar Türk şirketleri petrol dışı sektörlerde etkili olmakla birlikte son dönemde rekabet yoğunlaşmış. Özellikle Uzakdoğu kökenli firmaların ilgisi artıyor.
     <br/>
     <br/>
     Azerbaycan Vergiler Bakanı Fazıl Memmedov'un verdiği bilgiye göre, bütçe gelirlerinde vergilerin payı yüzde 74. Vergi gelirlerinin de büyük kısmı petrol sektöründen. Bu sebeple petrol dışı sektörlerin gelişimi vergi gelirleri açısından da önemli.
     <br/>
     <br/>
     Bakan Memmedov, bakanlığının Türkiye ile en fazla ilişki içinde olan kurumların başında geldiğini, Vergiler Bakanlığı elemanları kadar Türkiye'ye seyahat eden başka bir kuruluş olmadığını söylüyor. Bakan Memmedov, "Türkiye tam güvendiğimiz kardeş ülkedir. Ülkemizin ekonomisi bir çok açıdan direkt Türkiye ile ilişkilidir. Bundan bir kaç yıl öncesine kadar Türkiye ekonomisinde istikrar olmaması bizi de etkiliyordu. Türk ekonomisinin istikrar kazanması hem ticaretmize hem ekonomimize doğrudan katkı yapmıştır. Bugün kardeş ülkeler arasındaki ilişkiler öyle bir seviyeye geldi ki, Cumhurbaşkanımız İlham Aliyev ile Başbakan Tayyip Erdoğan, mevcut aksaklıklar ve eksiklikleri ortadan kaldırmak için şirketlerin problemlerini bile birebir görüşüyor."  diyor.
     <br/>
     <br/>
     Azerbaycan Ekonomik Kalkınma Bakanı Haydar Babayev’in de belirttiği gibi, “Türk işadamlarının petrol dışındaki sektörlerde öncü rol oynadığı” herkesin kabul ettiği bir gerçek. Farklı sektörlerde faaliyet gösteren Türk şirketleri küçük ve orta boy işletme kültürünün yerleşmesinde önemli paya sahip.
     <br/>
     <br/>
     Petrol dışı yatırımlarda öne çıkan şirketlerin başında Azersun Holding geliyor. Holding’in Yönetim Kurulu Başkanı Abdulbari Güzel, ticaretle girdikleri Azerbaycan’da ilk yatırımlarının hikâyesini şöyle anlatıyor: “Yıl 1994 idi. Merhum Cumhurbaşkanı Haydar Aliyev, beni çağırdı. ‘Sizi yakından takip ediyorum. Ticarette çok güzel şeyler yapıyorsunuz. Gel bir de yatırım yap. Halk işsiz’ dedi. Ben dedim ki, ‘Bir de fabrikatör olursak üzerimize gelen çok olur. Maliyesinden itfaiyesine kadar.’ O zamanlar öyleydi. Bana dedi ki, ‘Garanti benim.’ Ve 1994’te çay fabrikası ile başladık. Ülkedeki petrol dışı ilk yatırımlardan biriydi bu. Açılışı bizzat Aliyev yaptı ve tam 1 saat 20 dakika konuştu. Halbuki dört makineyle kurduğumuz küçük bir tesisti. Bu ilgi beni çok şaşırttı. Sonraları kendisine sebebini sordum. ‘O zaman sizin gibilere cesaret vermem lazımdı’ cevabını aldım. O destek ve konuşmadan sonra bizim üzerimize gelen olmadı, daha önemli projelere girdik.”
     <br/>
     <br/>
     Güzel, arkasından yağ, ambalaj, teneke, konserve ve şeker fabrikaları kurmuş. Yine Haydar Aliyev’in isteğiyle kurduğu şeker fabrikası ülkenin ilk ve tek şeker tesisi. Abdulbari Güzel, Karabağ Spor Kulübü’nün de başkanı. En son, Azerbaycan’da daha önce bazı futbol takımlarını çalıştıran Beşiktaş’ın eski teknik direktörü Rasim Kara’yı bu takımın teknik direktörlüğüne getirmiş. Takım şu an birinci ligde, yedinci sırada.
     <br/>
     <br/>
     TEKFEN’DEN HAZAR’A DEV PLATFORM
     <br/>
     <br/>
     Başta BTC hattı olmak üzere pek çok projede yer alan Tekfen Holding de, ülkede önemli projelere imza atıyor. Şirket, Hazar’da kullanılacak dev kompresör ve su enjeksiyon platformunun imalat ve montajını tamamlayarak geçen yıl denize indirmiş. Tekfen’in öncülüğünde inşa edilen platform Türk müteahhitlik sektörü için de bir ilk. Devlet Petrol Şirketi (SOCAR) ile ortaklaşa kurduğu Azfen, Tekfen ve İngiliz AMEG’in oluşturduğu konsorsiyumca yapılan platform, 700 milyon dolara mal olmuş. Bakü’nün 90 km. açıklarına yerleştirilen platformda, çalışanların kalacağı 150 kişilik bir otel bile bulunuyor. Azfen olarak Bakü’deki tesislerde bir platform daha yapacaklarını söyleyen Dr. Bataçar Baysal, BTC hattı başlangıcındaki Sangaçal terminaliyle Şahdeniz gazının sevki için gerekli terminali de kendilerinin yaptığını belirtiyor.
     <br/>
     <br/>
     Azerbaycan’da faaliyet gösteren önemli Türk şirketlerinden biri de Barmek Holding idi. Bakü’de elektrik dağıtımı, altyapı çalışmaları ve ücret tahsilatı faaliyetlerini 2002’den itibaren 25 yıllığına üstlenen Barmek, ardından Sumgayıt kenti ve ülkenin kuzey kesimindeki çalışmaları da üstlenmişti. Ancak bir süre önce, “şirketin yatırım konusundaki sorumlulukları yerine getirmediği, ayrıca Bakü’ye elektrik enerjisi sağlanması konusunda sorunlar bulunduğu” ileri sürülerek faaliyetine son verildi.
     <br/>
     <br/>
     Öte yandan Azerbaycan da Türkiye’de ciddi bir yatırıma soyunuyor. Devlet Petrol şirketi SOCAR, Türkiye’de faaliyet gösteren Turcas Petrol’le birlikte Ceyhan bölgesinde petrol rafinerisi kurmayı planlıyor. Bunun yanında doğalgaz ithalatı ve toptan satışı ile Hazar’da petrol arama ve üretimini de hedefliyor.
     <br/>
     <br/>
     ‘GELECEĞİMİZ EĞİTİMDE’
     <br/>
     <br/>
     Ülkede çok sayıda Türk eğitim kuruluşu da faaliyette. Özellikle Kafkas Üniversitesi, modern kampusu ve eğitim kalitesi ile Azerbaycan’ın önde gelen üniversiteleri arasında. Eğitim’in petrol dışı sektörlerin geliştirilmesi için hayatî önem taşıdığını ifade eden CPIT Başkanı Ahmedoğlu, “Geleceğimiz eğitimdedir. Bugün kazandığımızı eğitime koymamız lâzım ki, petrolümüz bittiğinde o eğitim bizi idare etsin, para getirsin.” diyor. Ahmedoğlu, devamla şunları söylüyor: “Son beş yılda Azerbaycan’ın yüksek okullarına giren öğrenciler içinde en yüksek puanı alanların belki de yüzde 80’i Türkiye eğitim ocaklarından geçmiş mezunlar. Hem Azerbaycan içindeki hem de uluslararası olimpiyatlarda madalya alan öğrencilerin çok büyük ekseriyeti Türk okullarından yetişen öğrenciler. Azerbaycan ahalisinin Türk okullarıyla ilgili fikri çok müspettir.”
     <br/>
     <br/>
     Bununla birlikte, Azerbaycan üniversitelerinde öğretim gören Türk öğrencilerinin aldığı diplomanın Türkiye’de tanınmaması, ciddi bir sıkıntı oluşturuyor.
     <br/>
     <br/>
     <br/>
     RUSYA İLE GAZ KRİZİ
     <br/>
     <br/>
     Rusya, Ukrayna, Gürcistan ve Belarus’tan sonra Azerbaycan’a da ‘gaz sopası’nı gösterdi. 2006 başında 1000 metreküp doğalgazın fiyatını 60 dolardan 110 dolara çıkaran Rus devlet şirketi Gazprom, fiyatı 2007’de 235 dolara çıkaracağını bildirdi. Azerbaycan henüz gaz yataklarını işletemediği için Rusya’dan gaz alıyordu. SOCAR’dan edindiğimiz bilgilere göre, 2006 yılında elektrik santrallerinde yakılmak üzere Rusya’dan 4 milyar 480,3 milyon metreküp doğalgaz satın alındı.
     <br/>
     <br/>
     Yüksek fiyata razı olmayan Azerbaycan yıl başında gaz alımını kestiği gibi, Novorossisk üzerinden yaptığı petrol sevkıyatını da durdurdu. Bununla birlikte, bu yıl Şahdeniz yataklarında üretimin başlayacak olması Azerbaycan’ı rahatlatıyor. Ancak yine de açığı kapatması zor. O sebeple Azerbaycan, doğalgaz santrallerini petrolle çalıştırmayı planlıyor. CPIT Başkanı Dr. Ahmedoğlu, “Gaz kesintisi bize sıkıntı çıkarır. Ama bir facia olacağını sanmıyorum. Hem halkımızın sıkıntılara karşı dayanma gücü, potansiyeli var. Hem de Bakü-Novororssisk hattına verilen nefti keseceğiz. Oraya giden petrolü mazota çevirip elektrik santrallerinde yakacağız” diyor. Bu dönüşümü kısa zamanda yapma imkanlarının olduğunu söyleyen Ahmedoğlu, elektrik santrallerinin çoğunun, hem doğalgaz hem de petrolle çalışacak şekilde kurulduğunu belirtiyor. Bu olayın Azerbaycan için iyi bir tecrübe olduğunun da altını çiziyor: “Bu olay bir kere daha bize şunu gösterdi ki, kim Rusya’yla dost olmak istiyor, yakın olmak istiyor iki eli dışında iki tane daha eli olmalıdır. Öyle ki, belden aşağısını koruyabilsin.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=26457), [web.archive.org (arşiv bağlantısı)](http://web.archive.org/web/20071211173326/http://www.aksiyon.com.tr/detay.php?id=26457)
