# Kafkaslar’da Ladin oyunu

*Enes Cansever 2001.10.20*

<div>
 <p class="baslik">
 </p>
 <p class="spot">
  Dünya bütün dikkatini Afganistan'a odaklamışken, Kafkaslar'da önemli gelişmeler yaşanıyor. Gürcistan ve Abhazyaarasında Çeçenistan'ın da dahil olduğu krizin arkasında herkes isim vermeden Rusya'nın parmağını arıyor. Bakü—Ceyhan petrol hattı başta olmak üzere Türkiye'nin Kafkaslar siyaseti durumdan nasıl etkilenecek?
 </p>
 <p class="metin">
 </p>
 <img border="0" src="/web/20020113103626im_/http://www.aksiyon.com.tr/2001/359/resimler/azerbaycan.jpg"/>
 <p class="metin">
  Amerika'ya yönelik terörist saldırılar ve ardından başlayan savaş dünya dengelerinin yeniden şekillenmesine neden oluyor. Ancak savaşın temelinde enerji ve petrol menfaatinin olduğunu kestirmek çok da zor değil. Çünkü Afganistan üzerinden geçirilmesi düşünülen petrol boru hatlarının senaryoları daha şimdiden tartışılmaya başlandı. Konumu itibariyle önemli bir enerji üssü olan Kafkaslar'ın ABD'deki terör olayından sonra aniden gündeme gelmesi, bu tezleri doğrular nitelikte. Belli bir süreyi sakin geçiren Kafkaslar'da gerginliğin yeniden başgöstermesi, bir anda dikkatleri Rusya'ya çevirmiş durumda. Karışıklığın tam ortasında bulunan Gürcistan yönetimi, perdenin arkasında bulunan Rusya'yı suçladı. Rusya'nın Orta Asya ve Kafkaslar'daki rolünü artırarak sürdürmek istediği bir gerçek.
 </p>
 <p class="metin">
  Dış güçlerin karıştırmasıyla Kafkaslar'da şimdiye kadar yaşanan problemlerin ağır faturası ağırlıklı olarak hep iki ülkeye çıktı: Azerbaycan ve Gürcistan. Aslında gelişmelere bakıldığı zaman, aralarındaki binlerce kilometrelik mesafeye rağmen Afganistan, Kafkaslar ve hatta Orta Asya'nın ortak olduğu noktanın Hazar'daki enerji kaynakları olduğu görülür.
 </p>
 <p class="metin">
  Gürcistan ile Abhazya arasında yaşanan çatışmalar, Azerbaycan'ı ve Türkiye'yi ciddi şekilde endişelendiriyor. Bu noktada Kafkaslar'da yaşanan gelişmeleri Azerbaycan Dışişleri Bakanı Vilayet Guliyev ile konuştuk. Bakan Guliyev, bir saati aşkın süreyle devam eden görüşmemizde, Abhaz—Gürcü sorunu, Afganistan'daki savaş, terörizm ve ülkesinin 10. yıl dönümü etkinlikleri hakkında görüşlerini açıkladı.
 </p>
 <p class="metin">
  Azerbaycan Dışişleri Bakanı Guliyev, "Şimdiye kadar olduğu gibi şuanda da dış güçlerin etkisi olmazsa, Kafkas bölgesindeki ülkeler, kendi problemlerini halledecekler. Etmeye de güçleri var. Yeter ki, bölgeyle coğrafik olarak ilgisi olmayan devletler Kafkaslar'dan el çeksinler" diyor.
 </p>
 <p class="metin">
  Gizli güçler devrede
 </p>
 <p class="metin">
  Afganistan'a karşı yürütülen anti—terör olayı ile Gürcistan'daki hadiselerin aynı sürece denk gelmesini anlamakta zorluk çektiğini kaydeden Guliyev, Güristan'daki hadiselerin hangi güçler tarafından çıkarıldığının henüz tam anlamıyla ortaya çıkarılmadığını ancak, Kafkaslar'ı rahat bırakmak istemeyen gizli güçlerin devrede olduğunu söylüyor.
 </p>
 <p class="metin">
  Problemin çözümünün bölgedeki Kafkas halklarının birliğinde olduğuna dikkati çeken Guliyev, bölgenin problemine aynı noktadan bakılması gerektiğini belirtiyor. Bölgede barışın sağlanması noktasında somut adımların atılmaması halinde önümüzdeki dönemde Kafkaslar'da daha büyük gerginliklerin ve huzursuzlukların baş gösterebileceğine dikkat çeken Vilayev Guliyev'e göre büyük petrol transferlerinin yapılacağı bölgede yaşanan son gerginlik zaten var olan gerginliklerin 'tuzu, biberi'olacak.
 </p>
 <p class="metin">
  Müslümanlar çifte standart kurbanı
 </p>
 <p class="metin">
  ABD'deki son terör hadisesinden sonra bütün Müslümanların topyekün terörist gösterilmesine de tepki gösteren Guliyev, büyük terör olayları gerçekleştiren Carlos yüzünden bütün Hıristiyan dünyasının terörist gösterilemeyeceği gibi, Bin Ladin'in yaptıkları sebebiyle de bütün Müslümanların itham edilemeyeceğini savunuyor. Ermeni çetelerinin tarih boyu Türk halklarına ve devletlerine yönelik büyük terör saldırılarını gerçekleştirdiklerini, ancak dünyanın en büyük terör gruplarından olan ASALA'nın adını geçtiğimiz günlerde Avrupa ve ABD'nin terör listesine almamasının büyük bir çifte standart olduğunu kaydediyor. 1988 yılından bu yana Ermeniler'in 32 terör hadisesine karıştıklarını belirten Guliyev, 1966 yılında Moskova metro istasyonunda, 1987 yılında Bakü'de düzenlenen Ermeni terör olaylarının herkesçe bilinmesine rağmen Batı'nın bunları görmediğini kaydediyor. 15 yıldır 32 bin vatandaşını teröre kurban veren Türkiye'ye Batı'nın yeterince destek vermediğine değinen Azerbaycan Dışişleri Bakanı, seyirci kaldıkları olaylar kendi başlarına gelince bu ülkelerin yavaş yavaş terörü tanımlamaya ve teröre karşı cephe almaya başladıklarını vurguluyor.
 </p>
 <p class="metin">
  Karabağ dünyanın ayıbıdır
 </p>
 <p class="metin">
  Bu sene 10'uncu bağımsızlık yıl dönümünü kutlayan Azerbaycan'ın Dışişleri Bakanı Vilayet Guliyev, Karabağ probleminin geçen 10 yıla rağmen çözüme kavuşmamasının dünyanın büyük ayıbı olduğunu anlatıyor. Bağımsızlık kadar önemli hiç bir olayın olmadığını ifade eden Bakan Guliyev, Ermenilerin Karabağ topraklarını işgal etmesinden dolayı savaş mağduru olan ve göçmen durumuna düşen 1 milyona yakın Azeri'nin 10 yıldır çadırlarda yaşadığını belirterek "Maalesef 10. yaşımızı bu acıyla karşılıyoruz. Ancak, hiç kimsenin şüphesi olmasın ki Azerbaycan, işgal edilmiş topraklarını geri alacak. Her ne yöntemle olursa olsun" diyor.
 </p>
 <p class="metin">
  10 yıl zarfında önemli gelişmelerin yaşandığını kaydeden Guliyev, bunlardan en önemlisinin Bakü'de imzalanan ve asrın anlaşması denen Bakü—Ceyhan anlaşması olduğunu hatırlatıyor ve başta hayal olarak görülen bu projenin 2000 yılına gelindiğinde gerçekleşmeye başladığını söylüyor, lideri Haydar Aliyev'in projeye katkısının altını çiziyor.
 </p>
 <p class="metin">
  Azerbaycan, ülkede şimdiye kadar 20 ülkenin temsilcilik açmasını ve Avrupa Konseyi üyeliğini de önemli adımlar olarak görüyor.
 </p>
 <p class="metin">
  Azeri— Gürcü işbirliği şart
 </p>
 <p class="metin">
  Azerbaycan'daki uzmanlar, Gürcistan—Abhazya arasındaki problemin Gürcistan'ın lehine sonuçlanması gerektiğini, aksi takdirde Ermenilerin bu meselede kârlı çıkacağını belirtiyorlar. Karabağ'ın toprak bütünlüğü ile Gürcistan ve Abhazya arasındaki çatışmanın sebebi olan toprak bütünlüğü arasındaki paralelliğe dikkat çeken uzmanlar, Gürcistan ile Azerbaycan'ın aynı zamanda enerji konusunda da birbirinin müttefiki olduğunu kaydediyorlar. 	Cumhurbaşkanı eski danışmanı ve siyaset bilimci Vefa Guluzade, Rusya'nın Gürcistan'a karşı yürüttüğü siyasetin eskiden alışageldiği imparatorluğun bir tezahürü olduğuna dikkati çekiyor. 1993 yılından bu yana Gürcistan'da BDT adına asker bulunduran Rusya, Gürcistan ve Abhazya çatışmalarından sonra barış birliklerinin bölgede üstüne düşen görevi yapamadığının ortaya çıktığını ifade eden Guluzade, "Rus barış gücü, beklentileri yerine getiremedi. Gürcistan—Abhazya arasındaki çatışmaları da durdurmaya gücünün yetmediğini gösterdi." diyor.
 </p>
 <p class="metin">
  Boru hattını riske atabilir
 </p>
 <p class="metin">
  Bakü ve Tiflis'in enerji ihracatı konusunda müttefik olduğunu hatırlatan siyasi analizci Rasim Musabayev ise, Gürcü—Abhaz çatışmasının Bakü—Supsa hattının 15 km yakınında bir noktada yer alması nedeniyle Azerbaycan'ı tedirgin ettiğini kaydediyor. Bu nedenle boru hatlarının güvenliğinin çok önemli olduğunu vurgulayan Musabeyev, Azerbaycan'ın Gürcü Abhaz olaylarına karşı sessiz kalamayacağını söylüyor. Musabeyev, olayın ikinci boyutunun ise Rusya'nın, dünya genelinde teröre karşı başlatılan kampanyayı Çeçenistan'a karşı kullanma amacını güttüğünü ifade ediyor.
 </p>
 <p class="metin">
  Çok hassas dengeler üzerinde bulunan ve dünyanın gözünü diktiği Azerbaycan'ın ve Kafkaslar'ın geleceği gerçekten çok büyük ihtimam gerektiriyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/359/dishaberler/2.htm), [web.archive.org (arşiv bağlantısı)](http://web.archive.org/web/20020113103626/http://www.aksiyon.com.tr:80/2001/359/dishaberler/2.htm)
