# Mesut Cemil CD’lerde

*Güner Tayuk 2000.12.23*

<div>
 <p class="spot">
  Ünlü tanbur üstadı Mesut Cemil'in her biri hazine değerindeki onlarca eseri, Golden Horn tarafından üç albümde toplandı. Albümlerde sadece Mesut Cemil yok. Yorgo Bacanos, Süleyman Erguner, Sadi Işılay, Cevdet Çağla ve Niyazi Sayın da var
 </p>
 <p class="metin">
 </p>
 <img border="0" src="/web/20020420203135im_/http://www.aksiyon.com.tr/2000/316/resimler/Mesut.jpg"/>
 <p class="metin">
  Türk müziğinin önemli isimlerinden besteci, yorumcu ve tanbur üstadı Mesut Cemil'in eserleri Golden Horn tarafından CD'lere aktarıldı. Türk müziğinin 20. yüzyıldaki en büyük ismi Tanburi Cemil Bey'in oğlu olan Mesut Cemil babasından devraldığı bayrağı zirvelere diken bir sanatçı. Mesut Cemil'in koleksiyonlar taranarak bir araya getirilen ve üç CD'den oluşan albümü; erken dönem, enstrümantal ve vokal olmak üzere 3 bölüme ayrılmış. Mesut Cemil Bey'in icraları ulaşılmaz virtüozitesi yanında belli bir makamın nasıl yorumlandığını göstermesi açısından önemli olan bu CD'ler; iki—üç çalgıyla yapılan yorumlar, icra repertuarımızın en melodik, romantik, gereksiz süslemelerden, aşırılıklardan arındırılmış örnekleri arasında yer alıyor.
 </p>
 <p class="metin">
  Üstadların besteleri
 </p>
 <p class="metin">
  'Erken Dönem' başlığını taşıyan birinci CD Mesut Cemil'in doldurduğu ilk plakların kayıtlarını içeriyor. Kendi bestelerinin yanı sıra Zekai Dede Efendi, İsmail Efendi, babası Tanburi Cemil Bey, Itrî ve Tanburi Mustafa Çavuş gibi Türk müziğinin unutulmaz üstadlarının yer aldığı albümde; Şehnaz Taksim, Şehnaz Sirto, Mahur Beste, Sûzinak Taksim, Nikriz Taksim ve Mahur Saz Semaisi bulunuyor.
 </p>
 <p class="metin">
  İkinci CD'de ise Tanburî İsak (1745—1814)'ın nefis eseri Rehavi Peşrev'i; yine aynı nefasette Mesut Cemil (tanbur), Sadi Işılay (keman), Cevdet Çağla (viyola), Yorgo Bacanos (ud), Fikret Kutluğ (kanun) tarafından icra ediliyor. Yine albümün birçok yerindeki taksimlerde ney'i ile Süleyman Erguner'i dinlemek mümkün. Ayrıca Mesut Cemil viyolonseli ile muhteşem bir müzik ziyafeti sunuyor. İkinci CD'nin diğer eserlerine gelince: Tanbûrî Ali Efendi'nin (1836—1890) "Yıkıldı darb—ı sitemle harab olan gönlüm" ve Tanbûrî Ali Efendi'nin "Bilmedik yâri ki bizden bu kadar gafil imiş" şarkılarını da dinlemek mümkün. Bu arada albümün ara taksimini ise neyzen Niyazi Sayın gerçekleştirmiş.
 </p>
 <p class="metin">
  Sade ama güçlü yorum
 </p>
 <p class="metin">
  Üçüncü CD'deki enstrümantal ile sesli kayıtlar ise müzik ziyafetinden başka bir şey değil. Yusuf Paşa, Tanburî İsak, Ziya Paşa saz semailerinin bulunduğu bu kısımda icralar gayet sade ve o kadar etkileyici ki. Bu CD'deki icracılara gelince Mesut Cemil kimi zaman tanbur kimi zaman da viyolonsel ile başı çekiyor. Sadi Işılay (keman), Fahire Fersan (kemençe), Cevdet Çağla, Mesut Cemil, Cevdet Çağla ve Ercüment Batanay (tanbur) da diğer icracılar.
 </p>
 <p class="metin">
  'Tanburi Cemil Bey'i yakaladı'
 </p>
 <p class="metin">
  Son derece yetenekli bir kişi olan ve ustalık derecesinde çaldığı tanburda kimilerine göre babasını yakalayan Mesut Cemil'in (1902—1963), viyolonsel icrası ise konser düzeyindeydi. Bu iki çalgının dışında kemençe, lavta, ud, violin, viyola, bağlama ve başka halk musîkisi çalgılarını da iyi çalardı. Düzeyine ulaşılamaz bir koro yöneticisi olup icra üslûbu günümüzün koro yöneticilerini (Nevzat Atlığ) etkilemiştir. Mesut Cemil klâsik eserlerimizin bir çoğunu gün ışığına çıkarmış, ilk kez yorumlamış bir etnomüzikologdu da. İyi bir yazar ve etkileyici bir hatipti. Zamanımıza bir kitabı ve musîkinin çeşitli konuları üstüne yazdığı çok sayıda makalesi kalan Mesut Cemil Bey birçok insanı farklı biçimlerde etkilemiştir. Necdet Yaşar gibi. Mesut Cemil ses ve saz musikimizde derin izler bırakmış bir yorumcuydu da aynı zamanda. Hem de kalite açısından ulaşılması zor bir yorumcu....
 </p>
 <p class="metin">
  Mesut Cemil'den önce Mevlevi ayinleri yalnızca mevlevihanelerde ve dini topluluklarda icra edilirdi. Mesut Cemil Mevlevi ayinlerini klâsik repertuara alıp laik devlet radyolarında icra ederek klasik repertuarımızın en olgun ve en güzel eserleri olan ayinlerin geniş kitlelerce dinlenip sevilmesine önayak olmuştur. Mevlevi ayin icralarında kudüm kullanılmıştır. Kâni Karaca ile kısaltılmamış bir ayin plağı doldurmuş (Sabâ Ayini) ve Türkiye'de doldurulan ilk LP olan Mevlüt kaydına da yardımcı olmuştur.
 </p>
 <p class="metin">
  O döneme kadar Türk Musıkîsine karşı geliştirilmiş olumsuz politikasıyla tanınan devlet radyoları Mesut Cemil'in dikkatli yönetimi altında yetenekli müzisyenler yetiştirilmesi, halk ve geleneksel musıkînin kitlelerce dinlenip yayılmasını sağlamıştır. Mesut Cemil'in batı müziği eğitimi almasının ve batı musîkisini de çok iyi bilmesinin Türk musîkisine karşı oluşan önyargıların giderilmesinde yararı olmuştur.
 </p>
 <p class="metin">
  Eserleri
 </p>
 <p class="metin">
  En ünlü eseri Nihavent Saz Semaisidir. Bu çok güzel eser yanında şehnaz makamında kısa bir longası ve bir kaç güzel şarkısı bilinmektedir. Belki de sabırsız kişiliği yüzünden çok eser bestelememiş olmasına rağmen sayısız enfes taksimler ve icralar bırakmıştır ardında. Babası Tanbûri Cemil Bey'in hayatı üstüne çok ustaca ve şiirsel bir üslupla yazılmış bir kitabı ve musîkinin çeşitli konuları üstüne yazdığı çok sayıda makalesi bulunmaktadır.
 </p>
 <p class="metin">
 </p>
 <p class="arabaslik">
  Music of the  millennium
 </p>
 <p class="metin">
  İçinde bulunduğumuz yüzyılın son 40 yılına damgasını vurmuş 39 efsane isim ve onların unutulmaz klasikleri Music of the Millennium'da buluştu. 1960 kuşağının efsane isimlerinden John Lennon, The Who, Paul McCartney, Eric Clapton ve grubu Derek and The Dominoes... 70'lerde gençliği peşinden sürükleyen Bob Marley, Rolling Stones, Bee Gees, Marvin Gaye, Michael Jackson, Barry White, Simon&amp;Garfunkel, Rod Stewart, David Bowie, Elton John, Abba, Roxy Music, Beach Boys, Diana Ross... 1980'lerin unutulmazlarından Qoeen, Supertramp, Tina Turner, Prince, U2, Phil Collins, George Michael, Simple Minds, Peter Gabriel, Dire Straits, Pet Shop Boys... Ve 90'ların muzikteki modern çizgisini oluşturan Bon Jovi, Oasis, Lenny Kravitz, Janet Jackson, Massive Attack, UB40, Texas, Robbie Williams...
 </p>
 <p class="metin">
  Music of the millenniumda yer alan, 39 eşsiz müzisyenin asla unutulmayacak klasikleri, "We Are The Champions, Imagine, Money for Nothing, Layla, No Worman No Cry, I Heard It Through The Grapevine, Ain't No Sunshine, Candle in The Wind, Stayin' Alive, Dancing Queen, The Logical Song, With Or Without You" bu antolojiyi eşsiz kılan eserlerden sadece birkaçı...
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/316/muzik/1.htm), [web.archive.org (arşiv bağlantısı)](http://web.archive.org/web/20020420203135/http://www.aksiyon.com.tr:80/2000/316/muzik/1.htm)
