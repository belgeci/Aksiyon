# Türküler havalandı

*Güner Tayuk 2000.11.11*

<div>
 <p class="spot">
  Türkiye'de müzik  piyasasının barometresi  İstiklal Caddesi'ndeki  müzik marketlerde en çok çalınan eserlerin başında  türküler geliyor... Eski  ve  yeni isimlere ait türküler;  latin ve pop müzik  parçalarıyla yarış  halindeler...
 </p>
 <p class="metin">
 </p>
 <img border="0" src="/web/20020417021434im_/http://www.aksiyon.com.tr/2000/310/resimler/Türküler.jpg"/>
 <p class="metin">
  1998'de havalanmaya başlayan türküler, kimilerinde endişeye, kimilerinde ise ümitlenmeye yol açmıştı. Aralarında Türk halk müziğinin emektarlarının da bulunduğu bazı sanatçılar bu gelişmenin 'türkülerin yozlaşmasına' yol açacağını iddia etmiş ve savunmaya geçmişlerdi. Gelenekçilerin karşılarında yer alan ve yeni türkü dinleyicisi olduğu her halinden belli olan bir grup müziksever ise, kendi kuşağının seslerine sahip çıkarak onların yanında olduklarını beyan etmişlerdi. Geçen iki yılda 'yozlaşan ve kaybolan' türkü var mı bilmiyorum ama yeni kuşak olarak adlandırılan Kubat, Zara ve Şükriye Tutkun'un başını çektiği isimlerin, türküleri geniş kitlelerle tanıştırdığı şüphe götürmez bir gerçek. Daha sonra bu gruba yeni simalar da eklenerek halka oldukça genişledi; ama iyi olan isimler sivrildi, kötü olan ve iyi bir alt yapısı bulunmayan isimler ise yok olup gitti.
 </p>
 <p class="metin">
  Türkülerin toplumumuzda ne kadar sevilip dinlendiği, toplumda kabul gören türkü albümleriyle yakından ilgili. Türkiye'de müzik sektörünün barometresi olan ve artık bu piyasanın nabzının attığı yer olarak kabul edilen İstiklal Caddesi'nde hergün çalan çeşit çeşit türkülerin çoğunluğu yeni türkücülere ait. Kimi zaman en çok satan albüm listelerinin en üst sıralarında yer alan isimler yeni çalışmalarıyla adeta birbirleriyle yarış eder hale geldiler. Her birinin kendine özgü bir "sound"u ve kendi dinleyicisi olsa da bu yarışın galibinin türküler olacağı bir gerçek. Son kasetlerini arka arkaya çıkaran Soner Olgun, Yavuz Bingöl, Kubat ve Özlem Özdil ayrı ayrı türküleri tatlandırmaya devam ederken, Türk halk müziğinin usta ismi Musa Eroğlu'nun 'Bir Nefes Anadolu' albümü müzikseverleri hayran bırakacak cinsten.
 </p>
 <p class="metin">
  Yavuz Bingöl 'biraz üşümüş'
 </p>
 <p class="metin">
  1995'te 'Turnalar' isimli türküsüyle bir anda üne kavuşan Yavuz Bingol'ün geniş bir dinleyici kitlesi var. İkinci kaseti "Baharım Sensin" ile de bu kitleyi neredeyse ikiye katlayan sanatçının bu başarısında kadife sesi kadar türküleri bağlamının yanında piyanoyla çalmasının etkisi büyük. Bingöl'ü başarıya götüren bir etken ise kişiliğine de yön veren fikri yapısı. Yavuz Bingöl'ün Ada Müzik'ten ayrılıp Prestij Müzik'e geçmesi bu kitle de büyük bir hayal kırıklığına yol açtı. Bu küskünlük Yavuz Bingöl'ün Prestij Müzik etiketiyle çıkan albümlerinde ve konserlerde kendisini iyice hissettirdi. Ve sonunda sanatçı çareyi Prestij Müzik'ten ayrılmakta buldu. Şimdi Sony Müzik'e geçen Yavuz Bingöl yeni albümü 'Üşüdüm Biraz'ı birkaç hafta önce hayranlarının beğenisine sundu. Bu albümde türkü geleneğini devam ettiren sanatçı hem eski hayranlarını yeniden kazanmayı yeğlerken hem de müzik şirketi aracılığı ile Avrupa'ya açılmayı düşünüyor.
 </p>
 <p class="metin">
  Türküler ve Kubat
 </p>
 <p class="metin">
  Yeni kuşak sanatçılar arasında üzerinde en fazla durulması gereken isimlerin başında Kubat geliyor. Türküleri kadar gülen yüzü, bir türkücü de bile yadırganmayan uzun saçlarıyla yeni bir imaj oluşturdu Kubat. Uzun saçlarını bir o yana bir bu yana savurup gitardan başka enstrüman tanımayan gençlere ve Batı müziğini kendi müziği olarak dinleyen bir kitleye türkü dinletmesini bildi. Türküler konusundaki samimiyeti ve yeteneği su götürmez bir gerçek Kubat'ın. Türkü dinlemesini sevmeyenlerin bile kendisine karşı bir teveccühü var. Her şeyden önemlisi şımarmıyor, bu yönüyle de star olup da sanatını icra eden ender seslerden biri. Sesten açılmışken Kubat'ın gırtlak yapısı keyifli bir sunum sağlıyor kendisine. Bunu bilgi ve tecrübesine güvendiği isimlerle de destekleyince de başarısı kaçınılmaz oluyor. Birkaç hafta önce çıkan ve iki CD—kasetten oluşan 'Arşiv' albümünü modaya kanıp sakın Kubat'ın önceden söylediği türküleri bir araya getirdiğini düşünmeyin. Arşiv albümü Türkiye'nin doğusundan batısına uzanan ve 35 türkünün yer aldığı çok güzel bir derleme. Denizli, Erzurum, Rumeli, İzmir, Yozgat, Konya, Erzincan, Urfa, Manisa, Kırıkkale, Bitlis, Tokat'tan bildik türküler bunlar.
 </p>
 <p class="metin">
  Özlem Özdil dinlediniz mi?
 </p>
 <p class="metin">
  Kendi ifadesiyle daha 'Yolun başında' Özlem Özdil. O da Kubat gibi Almanya'da yetişmiş, türkülere orada gönül vermiş. Birinci albümünü dinlemedim ama ikinci albümü 'Yürü be Haydar'daki başarısına şahidim. Bu başarıyı üçüncü albümünde de devam ettireceğe benziyor. Bağlamayı klasik gitar tekniğiyle ve mızrapsız çalan Özlem Özdil, albümünde geleneksel türkülerin yerine, genç bestecilerin eserlerine yer vermiş. Sazı ve sesini iyi kullanan Özdil'in sivrilmesinde ilk albümden beri kendisine yardımcı olan müzik yönetmeni Musa Eroğlu'nun rolü büyük. Özellikle deyiş okuyuşları Özdil'i başarıya götüren önemli bir etken.
 </p>
 <p class="metin">
  Al yazmalım türkü oldu
 </p>
 <p class="metin">
  Elimize henüz ulaşan albümün sahibi Sibel Pamuk. Albümünün ismi 'Al Yazmalım' adını taşıyor. İlk anda kulağa hoş gelen bir isim. Görüntüsü ile Zara'yı andırıyor. Sesi de hiç de fena değil. Belki de Zara'ya rakip olacak cinsten. Müzik yönetmenliğini İbrahim Tatlıses'in yaptığı albümde Cahit Berkay'ın klasikler arasına giren 'Al Yazmalım' parçasını, babası Necati Pamuk'un yazdığı sözlerle yorumlamış sanatçı. Erkan Oğur ve Erdal Erzincan'ın farkı ise hemen ortaya çıkıyor çalışmada. Yine Sibel Pamuk Yunus Emre, Karacaoğlan, İzzet Altınmeşe, Neşet Ertaş'tan bestelerini de kendine has tarzıyla yorumlamış.
 </p>
 <p class="metin">
  Topal Ramazan'ın şehirli versiyonu
 </p>
 <p class="metin">
  Siyah saç ve sakalları, haşin bakışı ve yiğitçe gürlemesiyle türkülerini söylemeye devam ediyor Soner Olgun. Yeni albümü "Boşluğa Resimler Çizenler Kulübü'nün Bütün Üyelerine: İyi Bayramlar" adını taşıyor. Egeli bir yörük olan Soner Olgun, ayağını bu topraklara basan, kültürüne bağlı bir sanatçı. Kendi deyimi ile de Topal Ramazan'ın şehirli versiyonu. Türkülerini dinletmek için elinden gelen her şeyi yapıyor. Programlarında sadece türkü söylemekle kalmıyor; sanat müziğinden popa, cazdan dünya müziğine uzanan geniş repertuvarından eserler seslendiriyor. 'Şehirli ağzı mı, otantik mi?' tartışmalarına ise pek kulak asmıyor.
 </p>
 <p class="metin">
  Ey Hayat'a dair söylenenler
 </p>
 <p class="metin">
  Onur Akın 'türkü söylemeyeceğim' diyor ama türkülerle yoğrulduğu için söylediklerini türküden ayrı olarak düşünmek çok zor. Şiirleri ezgilerle birleştirerek türkü tadında eserler yapan Akın'ın 'Bekle Bizi İstanbul', 'Seviyorum Seni', 'Gaybana Geceler', 'Hâlâ Koynumda Resmin', 'Yağmur Yüreklim', 'Asi ve Mavi', 'Bana Bir Gül Ver' ve 'Geceyi Sana Yazdım' şarkıları dillerden düşmüyor. Mandolinle başlayan ve bağlamayla devam eden müzik serüveni daha doğrusu sevdası bugünlere kadar hiç eksilmeden devam eden nadir sanatçılardan biri Onur Akın. 'Yediveren' ve 'Kuytuda Başak' isimli iki unutulmaz albümle hayatımıza giren sanatçının daha sonraki Seni İstanbul Yapmalı (Gözlerimde Bulut), Nereye Ey Güzel İnsanlar, Aşk Bize Küstü, Asi ve Mavi solo albümleri müzikal tarihimizin önemli yapımları arasındaki yerlerini aldı. Son albümü 'Ey Hayat'la ise sevenlerinin yüreğine su serpecek cinsten. Onur Akın'ın bu çalışmasında da, her zamanki gibi, melodik—makamsal—ritimsel bir zenginlik öne çıkıyor.
 </p>
 <p class="metin">
  Usta'dan türküler
 </p>
 <p class="metin">
  Türkülerin ustası Musa Eroğlu'nun yeni albümü 'Bir Nefes Anadolu'yu ise en sona sakladık. Aslında ne bizim ne de bir başkasının söyleyecek fazla bir şeyi yok Eroğlu için. En iyisini o söylüyor, türkü söylüyor... Her yıl belli bir yörenin müziğini folklorik boyutuyla bütünleştirerek araştırıyor ve ortaya çıkarıyor. Böylece Türk halk müziğini dünden bugüne taşıyan yöresel ezgileri, evrensel müziğin formları içinde günümüz insanına ulaştırırken, ulusal kültürün de devamlılığına katkı yapıyor. Karacaoğlan, Dadaloğlu, Köroğlu, Abdurrahim Karakoç, Sümmani, Dursun Ali Akınet gibi halk şairlerinin şiirlerini besteleyerek ölümsüz eserler bırakan Eroğlu'nun derlemeleri de şu ana kadar değişik tarzda sanatçılar tarafından en fazla yorumlanan eserler arasında yer alıyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/muzik/1.htm), [web.archive.org (arşiv bağlantısı)](http://web.archive.org/web/20020417021434/http://www.aksiyon.com.tr:80/2000/310/muzik/1.htm)
