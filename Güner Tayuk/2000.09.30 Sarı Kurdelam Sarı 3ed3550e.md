# Sarı Kurdelam Sarı

*Güner Tayuk 2000.09.30*

<div>
 <p class="spot">
  Yıl 1937, saat gecenin ikisi. Polisler Malatyalı Fahri'nin kaldığı pansiyonun odasını basarlar ve 'Seni cinayetten tutukluyoruz' derler. Garip adam kekelemeye başlar:  'Ne cinayeti ben, karınca bile öldürmedim.' Bu polislerin yaptığı bir eşek şakasıdır. Biraz sonra gülerek 'Seni Paşa çağırıyor' diyeceklerdir. Ve sonra  Malatyalı Fahri soluğu Dolmabahçe'de ünlülerin sofrasında alır
 </p>
 <p class="metin">
  'Malatyalı Fahri'yi tanıyanlar el kaldırsın! Onu çok azımız tanıyoruz değil mi? Oysa bir zamanlar tanımayanlar ayıplanıyormuş. 'İsmi gider eseri kalır' diye boşuna dememişler... Malatyalı Fahri'nin de ismi gitmiş ama eserleri kalmış. Hangi eserleri mi? Müzeyyen Senar repertuvarının değişmez şarkısı 'Sarı Kurdelam Sarı' mesela... Son bir yıldır gündemi epey meşgul eden 'Sarı Gelin.' Bu şarkıyı ilk kez Malatyalı Fahri seslendirmiş 1930'lu yıllarda. Yine 'Ezo Gelin' ve 'Şu Dağları Delmeli' türküleri de hâlâ en sevilen eserler arasında yerini alıyor.
 </p>
 <p class="metin">
  Fahri Kayahan'ın ya da bildik ismi ile Malatyalı Fahri'nin Türk müziğindeki tarihsel öneminden bahsedeceğim ama önce onun ilginç yaşam öyküsünden bir kaç satır anekdot vereyim. Erken yaşta ölen eşinin acısına dayanamayarak Malatya'dan İstanbul'a göçen Fahri, kısa sürede burada sivrilir ve müzik dünyasının ünlüleri ile yan yana müzik yapmaya başlar. Kazandığı para ise ancak geçinmesini sağlar. 1937'de bir akşam yorgun argın kaldığı beşinci sınıf bir pansiyonun odasını polisler basar. Gece saat 02.00 suları... 'Seni cinayetten tutukluyoruz' derler. Bugüne kadar içki ve sigarayı ağzına sürmeyen Malatyalı Fahri kekelemeye başlar: 'Ne cinayeti ben, karınca bile öldürmedim.' Bu polislerin yaptığı bir eşek şakasıdır ve sonra da 'Seni Paşa çağırıyor' diyerek gülmeye başlarlar. Malatyalı Fahri bir anda kendisini Dolmabahçe'nin önünde bulur ve Atatürk'ün huzuruna çıkarılır. O sırada Atatürk'ün yanında bulunan Şükrü Tunar, Safiye Ayla ve Selahattin Pınar kendisine yer gösterir. Malatyalı Fahri'nin içki içmediğini bilen Atatürk 'Haydi masadaki şu fındıklardan, fıstıklardan al da Sarı kurdelamı bir okuyuver' der ve fasıl başlar. Atatürk ile geliştirdiği dostluğu daha sonra İsmet İnönü ile de devam ettiren Malatyalı Fahri'nin ölümü ise hayatı gibi ilginçtir. 1969 yılının ilk yarısıdır. Kayahan o sıralar Galatasaray Kalyoncu Kulluk'ta Ömer İnönü'ye ait bir evde oturmaktadır. Bir gece akrabalarından Avni Kurtbilek'in evine misafir olarak gitmiştir. Gece yarısı eve döndüğünde evinin soyulduğunu görür. Bütün plakları, elbiseleri, kıymetli özel eşyaları, evinde ne varsa götürülmüştür. Olay karşısında şok geçiren Kayahan hastaneye kaldırılır ve yaklaşık bir ay hastanede yatar. Doktorların bütün çabalarına rağmen Kayahan 22 Nisan 1969 Salı günü vefat eder.
 </p>
 <p class="metin">
  Malatyalı Fahri'nin Türk müziğindeki yerine gelince; alaturka—alafranga, türkü—şarkı tartışmalarını bir kenara bırakarak popüler müzik yapmayı deneyen ilk isimlerden biridir. Geleneksel müziğin şarkı, gazel, türkü ve uzunhava gibi formlarını kullanarak besteler yapan Malatyalı Fahri'nin en önemli özelliği ise en bildik şarkıları bile kendi edasıyla söylemesidir. Tamburuyla ün yapan sanatçının bir başka özelliği ise bu çalgısının melez olmasıdır. Yani çalgısının gövdesi klasik değil, cümbüşünki gibidir. Sanatçının bilinmeyen bir yönü de oyunculuğudur. Müzeyyen Senar ile ilk kez kamera karşısına geçen Malatyalı Fahri'nin drama tarzında çektiği bir çok filmi bulunuyor.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/304/muzik/1.htm), [web.archive.org (arşiv bağlantısı)](http://web.archive.org/web/20020224080619/http://www.aksiyon.com.tr:80/2000/304/muzik/1.htm)
