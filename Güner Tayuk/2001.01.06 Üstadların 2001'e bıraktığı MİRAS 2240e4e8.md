# Üstadların 2001’e bıraktığı MİRAS

*Güner Tayuk 2001.01.06*

<div>
 <p class="spot">
  Önce Yansımalar adını verdikleri grupta isimlerini duyuran sonra da Bezmara Topluluğu'nda da yaptıkları çalışmalarla hafızalarda yer edinen Şenol Filiz ve Birol Yayla, şimdi de Miras albümüyle karşımızda.
 </p>
 <p class="metin">
 </p>
 <img border="0" src="/web/20020413233227im_/http://www.aksiyon.com.tr/2001/318/resimler/ustadlarin.jpg"/>
 <p class="metin">
  Adına Bezmara ya da 'kayıp sesleri arama' dedikleri bir projenin benzeri Miras. Hatırlanacağı gibi üç yüz yıl öncesinin Osmanlı musikîsi notalarını, yine bu dönemin çalgılarıyla icra eden Bezmara, bugüne kadar yurtiçi ve yurtdışında birçok konser verdi. Biri Fransa'da olmak üzere iki de albüm yayımlayan grup, uzun soluklu çalışmalar yapmaya devam diyor. En son albümleri 'Yitik Sesin Peşinde'nin en büyük özelliği, bugün hiçbir çalgı müzesinde tek bir örneği bile bulunmayan ve gravürler, minyatürler ve diğer Osmanlı görsel malzemeleri esas alınarak yaptırılan çeng, kopuz, kemânçe (ya da rebab), mıskal, şahrûd'un enstrüman olarak kullanılmasıydı. Böylece 18. yüzyıldan sonra kullanılmamış ve kaybolmuş olan bu çalgılar hem ihyâ ediliyor hem de müzik tarihimize yeniden kazandırılıyor. Bunun yanı sıra madenî telli ve mandalsız bir kanun, göğüs tahtası kalın ve teknesi armudî bir tanburun da imal ettirilmiş olması albüme tarihî bir işlev yüklüyor.
 </p>
 <p class="metin">
  2001'e yeni bir grup ve yeni bir albümle giren Şenol Filiz ve Birol Yayla'dan başka Miras'ta Samim Karaca (ud), Taner Sayacıoğlu (kanun) ve Lutfiye Özer (kemençe) de bulunuyor. Her biri kendi alanlarında iyi bir müzisyen olan grup Miras, 15. yüzyıldan Cumhuriyet'e uzanan dönemde, geleneksel müziğin köşe taşlarını oluşturan bestecilerin değişik formlarda besteledikleri eserleri bir araya getirip, yine kendine özgü üsluplarıyla nefis bir icra sunmuşlar.
 </p>
 <p class="arabaslik">
  Üstadları buluşturan albüm
 </p>
 <p class="metin">
  Musiki tarihimizin en ünlü bestekar ve nazariyat bilginlerinden biri olan Abdülkadir Meragi'nin (1360—1435) Rast Nakış ve Rast Kar—ı Muhteşem besteleriyle başlayan Miras'ta; 17. yüzyılın önemli simalarından Hafız Post'un (1630—1694) Rast Yürük Semai; Yahya Kemal'in 'Büyük İtri'ye eskiler derler/Bizim öz musıkimizin piri' dediği Itri'nin (1640—1712) Hisar Beste ve Hisar Ağır Semaisi; bestekâr padişahlardan III. Selim'in Pesendide Saz Semaisi; Türk musikisinin en büyük bestekârlarından biri olan Dede Efendi'nin (1778—1846) Ferahfeza Mevlevi Ayini; Zeki Mehmet Ağa'nın (1776—1846) Son Yürük Semai, Kemani Ali Ağa'nın (1770—1830) Ud Taksimi, Tanburi Osman Bey'in (1816—1885) Segah Peşrevi; Türk musikisinin en büyük virtüozu olan Tanburi Cemil Bey'in 1871—1916) Muhayyer Saz Semaisi ve yine Tanburi Cemil Bey'in öğrencilerinden olan Refik Fersan'ın (1893—1965) Nikriz Saz Semaisi bulunuyor.
 </p>
 <p class="metin">
 </p>
 <p class="metin">
 </p>
 <p class="arabaslik">
  Geçtiğimiz yılın hitleri...
 </p>
 <p class="metin">
  Türkiye'nin en büyük üç müzik şirketi BMG, EMI ve Universal Music, yılın hit albümü için bir araya geldi. 2000 yılının en büyük isimlerinin toplandığı albümün ismi 'Now That's What I Call Music 2000.' Birbirinden popüler 17 hit parçanın yer aldığı bu ülbümde kimler yok ki: Son albümü ile müzik dünyasına muhteşem bir geri dönüş yapan Santana "Corazon Espinado", ülkemizde çok büyük ilgi gören Yunan müziğinin en büyük isimlerinden Angela Dimitriou "Ehoume Ke Leme", Latin müziğinin ünlü ismi Enrique Iglasias "Alabao", son zamanların pop kraliçesi unvanına sahip olan Britney Spears "Oops.. I Did It Again", yepyeni bir albümle müziğe geri dönen Toni Braxton "He Wasn't Man Enough", 5 gençten oluşan N'sync "Bye, Bye, Bye", bu yılın en büyük çıkışını yapan Sonique "It Feels so Good"...
 </p>
 <p class="metin">
 </p>
 <p class="metin">
 </p>
 <p class="arabaslik">
  Latin müziğinin en iyileri...
 </p>
 <p class="metin">
  Müzik sektörünün en önemli dergisi Billboard'un seçtiği, 2000 yılının Latin müziğinin en büyükleri, Universal Music ve Power FM'in ortak çalışması ile bu albümde toplandı.
 </p>
 <p class="metin">
  Billboard dergisinin milyonlarca okuyucusunun oylarıyla seçilen Latin müziğinin dev isimlerinden; Enrique Iglesias "Ritmo Total", hareketli ritmi ile herkese dans ettirmeyi başaran merenque müziğinin dev ismi Elvis Crespo "Pintame", kıpır kıpır müziğiyle bütün Latin ülkelerini sarsan Emmanuel "Corazon De Melao", kıvrak Latin ritimleriyle kanınızı kaynatacak Grup Mateos "The Esperare", Latin müziğinin kadife sesli sanatçısı Carlos Ponce "Escuchame", sesi ile olduğu kadar fiziğiyle de ilgi çeken Soraya "Cuerpo y alma", Latin aşk şarkıları ile herkesi etkileyen Christian Castro "Mi Vida Sin Tu Amor" ve daha pek çok isim; Paulo Richardo, Luis Fonsi, Vertigogo, Alga Tanon, Amaury Gutierrez, Paulina Rubio, Patrick Shannon, Marco Antonio Solis, Pedro Fernandez, Grupo Limite, Pepe Aguilar bu albümde.
 </p>
 <p class="metin">
 </p>
 <p class="metin">
 </p>
 <p class="arabaslik">
  Mando’dan seçmeler
 </p>
 <p class="metin">
  Yunan müziğinin ülkemizde en sevilen sanatçıları arasında yer alan Mando, müzik kariyerinin en iyilerinden oluşan best of albümüyle müzikseverlerin karşısında. Toplam 19 şarkıdan oluşan albümde, müzikseverler sanatçının Sertap Erener ile seslendirdiği Aşk/Fos ile beraber, Mando kariyerine damgasını vurmayı başaran Pos Zis?, Teleftea For a, Prodosia (Betrayal), Fevgo gibi parçaları kesintisiz arka arkaya dinleme şansına kavuşacaklar. Yunan müziğinin son 2 yılda popülerliğinin doruğa ulaştığı ülkemizde, 1986'dan bu yana varolmayı başaran Mando'yla henüz tanışma fırsatını elde edemeyenler için hazırlanmış bir albüm.
 </p>
 <p class="metin">
  Pireus doğumlu sanatçı, Atina'da yetişti. Müzisyen bir ailenin çocuğu olan Mando'nun annesi de kendisi gibi başarılı bir soprano, babası ise caz piyanisti. Henüz 4 yaşındayken müziğe olan yeteneği keşfedilen sanatçı, konservatuarda piyano ve müzik eğitimi almaya başladı. 10 yaşından itibaren kendi kendine birçok müzik enstrümanını çalmayı öğrenen Mando, Yunanca ve Arapça şarkılar söyledi. Bir süre ABD'de müzik yapan sonra tekrar Yunanistan'a dönen Mando, burada başarılı 6 albüm piyasaya sürdü. Sertap Erener ile birlikte yaptığı düet Aşk (Fos) ile ülkemizdeki popülerliğini arttıran sanatçı Yunanistan'da da Kayahan'ın Devamı Var ve Yemin Ettim, Demet'in Allah Görür şarkılarına yaptığı Yunanca yorumlarla büyük beğeni topladı.
 </p>
 <p class="metin">
  Dünya çapında ünlü sanatçılarla ortaklaşa çalışmalar da yapan Mando'nun yazdığı ve Jessica Simpson'ın seslendirdiği Where You Are, Here On Earth isimli filmin soundtrack albümünde kullanıldı ve soundtrack sadece Amerika'da 1 milyonun üzerinde satışa ulaştı.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/318/muzik/1.htm), [web.archive.org (arşiv bağlantısı)](http://web.archive.org/web/20020413233227/http://www.aksiyon.com.tr:80/2001/318/muzik/1.htm)
