# Avrupa Fazıl Say'ı konuşuyor

*Güner Tayuk 2000.10.28*

<div>
 <p class="spot">
  Avrupa'da müzikal açıdan   'mucize' sayılan Fazıl Say'ın  Igor Stravinsky'e ait 'Bahar  Ayini' yorumu, aynı isim ile  albüm haline getirildi
 </p>
 <p class="metin">
 </p>
 <img border="0" src="/web/20020427114441im_/http://www.aksiyon.com.tr/2000/308/resimler/avrupa.jpg"/>
 <p class="metin">
  Dünyaca ünlü piyanist ve besteci Fazıl Say henüz 30 yaşında ve son 15 yılını sayısız ödülle süsledi. Bu ödüller öyle bir kalemde geçilecek cinsten de değil. Genç yaşta başarılması zor işleri başaran sanatçı, çağdaşlarına bile parmak ısırttı. İlk albümü Mozart'ta, bırakın birini taklit etmeyi, sınırları zorlayan parmaklarıyla özel bir sanatçı olduğunu gösterdi. Yine ikinci albümü Bach'ta ve üçüncü albümü Gershwin'de de güçlü duygularını güçlü parmaklarıyla birleştiren bir sanatçı portresi çizdi. Şimdi ise tüm Avrupa ünlü piyanistimiz Fazıl Say'ı konuşuyor. Yeni çıkan 'Bahar Ayini' CD'si ile klasik müziğin en değerli ödüllerinden biri olan Diapason D'or 2000 (Altın Plak) ödülünü kazanan Fazıl Say'ın bu albümü Avrupa'da hayranlık uyandırırken onunla ilgili yayınlar da Türklerin göğsünü kabartıyor. Alman ve Fransız basınında yer alan yazılarda ünlü eleştirmenler eser hakkında, "Şimdiye kadar ulaşılmamış en büyük kayıtlardan biri" değerlendirmelerinde bulunuyor.
 </p>
 <p class="metin">
  Almanya'nın önde gelen müzik eleştirmenlerinden Peter Cosse, Fazıl Say'ın çalışmasını "Nefes kesen bir olay! Eserdeki ritm cümbüşü, renkler ve folklorik canlılık, şimdiye değin hiçbir şekilde bu kadar iyi verilmemişti" sözleriyle nitelerken; Fransa'nın ünlü eleştirmeni Eric Taver, Repertoire dergisinin Ekim sayısındaki yazısında Say'dan övgüyle söz ediyor: "Hani eski büyük kayıtlar vardır, Leopold Stokovsky'nin, "Herbert Von Karajan'ın, Glenn Gould'un erişilmez olarak kabul edilen kayıtları... Fazıl Say'ın "Bahar Ayini" yorumu da bu tür ulaşılmaz ve unutulmaz kayıtlar arasında yer alacak. Bize daima güzel sürprizler sunan genç Türk piyanisti, müthiş bir atılımla tekniğin mucizelerine yeni boyutlar getiriyor. Stravinsky, bu eserini Leonard Bernstein yönetiminde dinledikten sonra hayretini ve sevincini çığlık atarak dışa vurmuştu. Şimdi aynı tepkiyi biz de çığlık atarak gösteriyoruz."
 </p>
 <p class="metin">
  "Bahar Ayini" neden önemli?
 </p>
 <p class="metin">
  20. yüzyılın önde gelen bestecilerinden Igor Stravinsky'nin "dört el piyano versiyonu"nu da yazdığı ünlü bale eseri "Bahar Ayini", şimdiye kadar olduğu gibi iki piyanist tarafından değil, müzik tarihinde ilk kez tek piyanist tarafından üst üste yapılan iki kayıtla yorumlanmış bulunuyor. Bu tür bir deneme, klasik piyano dilinde ilk kez gerçekleştirilmiş oluyor. Uzmanlar, kayıt sırasında saniyeyi kırk bine bölen gelişkin bir bilgisayar kayıt sisteminin kullanıldığını belirtiyorlar. Eleştirmenlerin bu kaydı büyük bir yenilik ve olağanüstü teknik bir olay olarak nitelemesi sadece bu yüzden değil; sanatçı, eseri kimi yerlerdeki efektleri etkileyici biçimde verebilmek için "prepare" olarak adlandırılan, piyanonun telleri üzerinde hazırlanan ve beklenmedik tınılar üreten değişikliklere başvurması da önemli sayılıyor.
 </p>
 <p class="metin">
  Ankara Devlet Konservatuarı'nda piyano ve kompozisyon öğrenimi gören; 17 yaşında Türkiye'den ayrılarak devlet bursu ile Düsseldorf'a giden Fazıl Say, beş yıl kadar David Levine'nin öğrenciliğini yaptı. 1992—95 arasında Berlin Müzik Akademisi'nde ders verdi. Emprovizasyon, Fazıl Say'ın en önemli yeteneği. Bestelerini genellikle piyano başında kağıt, kalem kullanmadan yapan sanatçı, bu çaldıklarını notaya da birkaç gün sonra döküyor. Klasik müzik haricinde, geleneksel müzikle ve Mevlevi ayinleriyle de ilgilenen Say'ın bestelerinde kimi zaman bu formları kullandığı da görülüyor. Şimdiye kadar Avrupa ve Amerika'da birçok konser veren ve pek çok eser besteleyen Fazıl Say, müzik okyanusundaki sörfüne devam ediyor. Fazıl Say'ın bütün dünyada piyasaya sürülen "Bahar Ayini" albümü, Türkiye'de Balet Plak tarafından dağıtılıyor.
 </p>
 <p class="metin">
 </p>
 <p class="arabaslik">
  Efsane kadından yeni albüm
 </p>
 <p class="metin">
  Müzik dünyasının efsanevi kadın yorumcularından Barbra Streisand'ın en son konser kayıtları da 'Timeless—Live in Concert' adıyla albümleşti. 20–21 Eylül'de Los Angeles Stoples Center ve 27–28 Eylül New York, Madison Square Garden'da verdiği son muhteşem konserlerin ardından aktif müzik hayatını noktalayan Barbra Streisand, bundan böyle albümlerinden dinlenebilecek.
 </p>
 <p class="metin">
  Bundan dolayı sanatçının geçtiğimiz yıl başında Las Vegas'da verdiği konserin kayıtlarından oluşan albüm Timeless—Live in Concert tüm koleksiyoncuların edinmesi gereken bir çalışma. Çift CD ve kaset formatında yayınlanan albümde; sanatçının unutulmaz şarkıları Evergreen, Somewhere, I've Dreamed Of You, You Don't Bring Me Flowers, Tell Him, Guitly, I Finally Found Someone'ı üstelik dünyaca ünlü şarkıcılar, Celine Dion, Barry Gibb, Neil Diamond, Frank Sinatra eşliğinde bir arada dinlemeniz mümkün.
 </p>
 <p class="metin">
  Barbra Streisand'ın kariyeri, yıllar boyunca sadece müzik alanında değil, sinema oyunculuğu ve yönetmenlik dallarında da sürdü. Sanatçı, 1963'te ilk albümü ile aldığı Grammy Ödülü'nden sonra sayısız büyük ödüle ve inanılmaz satış rakamlarına imza attı.
 </p>
 <p class="metin">
  Müzik tarihinin satış istatistikleri arasında Barbra Streisand, 1. sıradaki Elvis Presley ve 3. sıradaki The Beatles'in arasında 2. sırada yer alan Barbra Streisand, bugünü kadar pek çok yardım konserine ücret almadan çıktı. Konserlerinden kazandığı paraları AIDS vakfına, kadın ve çocuk koruma derneklerine bağışladı. Kurmuş olduğu "Barbra Streisand Vakfı  ABD çevre koruma kuruluşuna destek oluyor.
 </p>
 <p class="metin">
  Politika alanında da aynı etkinliği sergileyen sanatçının anayasal haklar, insan hakları, kadın hakları ve eşitliği, sanatçıların politik kimlikleri ve özgür irade için verdiği mücadeleler de Amerika kamuoyunda geniş yankı buldu. Ancak kitaplara sığacak biyografisi ile   müzik dünyasının çok yönlü ve etkili bir ismi olan Barbra Streisand, sadece eğlence ile değil, kişiliği ile de müzik dünyasının son 40 yılına damgasına vuran gerçek bir stardır.
 </p>
 <p class="metin">
 </p>
 <p class="arabaslik">
  Latin müziğinin eskimeyen sesi: Celia Cruz
 </p>
 <p class="metin">
  Latin müzik dünyasının ilerleyen yaşına rağmen hâlâ dimdik ayakta olan muhteşem sesi Celia Cruz, yepyeni albümü Siempre Vivire'yi müzikseverlerin beğenisine sundu. Geçtiğimiz ay dağıtılan Grammy ödülerinin yıldızı olan ve mor saçlarıyla dikkat çeken Cruz, bugüne dek 70 milyon albüm satmayı başarmış, onlarca ödül, platin ve altın plak sahibi, üstelik Yale, Florida Üniversitesi ve Miami üniversiteleri tarafından onur ödülüne layık görülmüş bir müzisyen. Cruz, şarkıcılığının dışında aralarında The Mambo Kings ve The Perez Family'nin de bulunduğu 10'a yakın filmde de rol aldı.
 </p>
 <p class="metin">
  Müzik eğitimine konservatuvarda Havana'da, ses ve piyano eğitimi alarak başlayan Cruz, 50'li yılların başında efsanevi La Sonora Matancera grubuna katıldı. 1960 yılında fırsatlar ülkesi Amerika'ya yerleşen sanatçı, 1970'li yıllara kadar Latin müziğin ustaları Tito Puento, Johny Pacheco, Willy Colon ve La Fania All Stars ile çalıştı.
 </p>
 <p class="metin">
  Salsa kraliçesi unvanıyla anılmaya başlanan Cruz, müzik dünyasının önemli isimleri Dionne Warwick, Patti Labelle, David Byme, Gloria Estefan ve Wyclef Jean ile ortak birçok projede aynı mikrofonu paylaştı.  Sanatçı için en önemli tarih ise, Beyaz Saray'a davet edilerek, Bill Clinton'ın elinden ödül aldığı 1994 yılı olsa gerek. İlerleyen yaşına rağmen, müzikteki iddiası ve enerjisinden hiçbir şey kaybetmeyen Cruz'un yeni albümü sürprizlerle dolu.
 </p>
 <p class="metin">
 </p>
 <p class="arabaslik">
  Ayna'dan  türküsüz albüm
 </p>
 <p class="metin">
  Adını unutulmaya yüz tutmuş türküleri yeniden topluma kazandırak duyuran Ayna Grubu'nun yeni albümü 'Çayımın Şekeri' adını taşıyor. Türkü enflasyonuna tepki olarak yeni albümlerinde türküye hiç yer vermeyen; tüm söz ve besteleri kendilerine ait olan albümde "Kadınım", "Eftalya" ve "Çocuğum" gibi toplam 10 parça yer alıyor. Albüm çalışmaları haricinde son iki yıldır Anadolu'yu karış karış gezerek konserler veren Ayna Grubu, son albümlerini çıkararak medyada çıkan 'Ayna dağılıyor mu?' sorularına da en iyi cevabı verdiler. Yedi ayda 150 konser vererek bir rekora imza atan grubun kimi zaman günde iki ya da üç konser verdiği de oluyormuş.
 </p>
 <p class="metin">
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/308/muzik/1.htm), [web.archive.org (arşiv bağlantısı)](http://web.archive.org/web/20020427114441/http://www.aksiyon.com.tr:80/2000/308/muzik/1.htm)
