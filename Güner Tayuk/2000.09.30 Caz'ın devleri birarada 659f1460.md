# Caz’ın devleri birarada

*Güner Tayuk 2000.09.30*

<div>
 <p class="metin">
  Sony Müzik'in efsanevi caz müzisyenlerinin yer aldığı 'portrait' başlıklı bir albüm serisi cazın müzikal tarihine ışık tutuyor. 'Nice Price', yani piyasadan daha ucuza satılan bu albümler, o ismin kariyerine damgasını vuran şarkılardan oluşuyor. Bu serinin Herbie Hancock bölümünde sadece altı şarkı var. En kısası yedi dakika süren bu şarkılar adeta bir ömre bedel. Peşpeşe sıralayınca ünlü klavyecinin kariyerine ait kilometre taşlarını bir araya getirmiş oluyorsunuz. Albüm The Corcerer'la açılıyor. Ama ne açılış; basta Ron Carter, trompette Wynton Marsalis ve davulda Tony Williams'la inanılmaz bir elektronik big band ziyafeti. Albümün en iyi parçası hiç kuşkusuz Gentle Thoughts. Ray Parker'ın elektro gitar dokunuşlarıyla Hancock'un klavyeleri yarışıyor, kazanan biz oluyoruz. Isaac Hayes'in Shaft'ini andıran bir tempo, soundtrack çalışmalarına taş çıkartan bir akıcılık. Bu parça 1976'dan. Aynı kadro Actual Proof, The Peacocks, Calypso'da çalmaya devam ederken, bizi bir konser kaydı uğurluyor albümden. Chick Korea ve Hancock'un 1978'de verdiği bir konserden alınan Maiden Voyage ismini taşıyor bu parça.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/304/muzik/4.htm), [web.archive.org (arşiv bağlantısı)](http://web.archive.org/web/20020224081712/http://www.aksiyon.com.tr:80/2000/304/muzik/4.htm)
