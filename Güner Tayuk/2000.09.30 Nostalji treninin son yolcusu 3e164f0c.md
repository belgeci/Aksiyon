# Nostalji treninin son yolcusu

*Güner Tayuk 2000.09.30*

<div>
 <p class="metin">
  Asu Maralman ismini duydunuz mu? Hani yetmişli yıllarda kırk beşlikleri ile pop müzik tarihimizde önemli bir yer işgal eden, yabancı aranjmanlar devrinden sonra ortaya çıkıp Evrensel Folk tabirini müzik gündemimize sokan sanatçıyı. Şimdilerde Alanya'da kendi halinde bir yaşam süren Maralman müziğe elveda demesine rağmen yapımcılar onu unutmadı ve en iyi parçalarından oluşan bir CD hazırladılar. Müzisyen bir ailenin çocuğu olan ve 13 yaşında dönemin en popüler gazinosu Caddebostan'da yapılan ses yarışmasında birinci olarak müzik hayatına başlayan Maralman'ın ablası Nonna Bella da bir müzisyendi. Zaten Maralman şan ve solfej dersleri aldıktan sonra ablasının yanında vokalist olarak çalışmaya başlar. 1948 doğumlu olan Maralman'ın ilk plağını çıkardığı tarih ise 1971'dir. O zamanlar albüm çıkarmak yerine moda olan kırkbeşliklerdi. Kırkbeşlikler de iki parçadan oluşurdu. Maralman yedi yıl içinde tam 14 kırkbeşlik çıkarır. Kendisini zirveye taşıyan parçalar onun yolunu Türk popunun efsane ismi Selmi Andak'la birleştirir. Andak'ın desteği onu döneminin en iyi sanatçıları arasına sokar. Bütün sanatçıların hayallerini süsleyen yurtdışında başarılı olma hayallerinden o da etkilenir ve 45'liklerini çıkarmadan önce tanışıp evlendiği müzisyen eşi Orhan Şevki ile birlikte Fransa'dan gelen davetle bu ülkeye gider. Ama nafile... Türkiye'de hâlâ çok sevilen ve aranan bir isim olduğu için döndüğü zaman plak şirketi bulmakta güçlük çekmez. Ve Türk popunun en popüler şarkılarından biri olan "Bal Gibi Olur"u çıkarır. Özellikle fanatik futbol taraftarlarınca çok sevilen şarkı stadlarda rakip takım aleyhine sloganlar üretmek için kullanılır. Maralman yurtdışı fiyaskosu sonrası kendi ifadesiyle "Asu artık öldü" diyenlere gereken cevabı verir. Son kırkbeşliği "Ben Seni Her An Her Yerde Seviyorum", "Senin Yanında ve Senden Uzaklarda" o dönem insanlarının, aşklarına, karşılıksız sevgilerine ve ayrılıklarına tercüman olur. 1979 yılılında ilk albümünü yapar ama devir değişmiş ve arabesk, müzik piyasasına hakim olmuştur. 1986'da tekrar bir kaset çıkarır ama eski günlerinden oldukça uzaktır artık. İşte Ada Müzik popüler sanatçıların nostaljilerinin yapıldığı bir devirde böyle bir ismin o dönemdeki ses kayıtlarından oluşan CD'sini, artık olgunluk çağını yaşayan Maralman hayranlarına sunuyor. Tabii bir de Türk popunun meraklısı olan gençlere.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/304/muzik/2.htm), [web.archive.org (arşiv bağlantısı)](http://web.archive.org/web/20020224080515/http://www.aksiyon.com.tr:80/2000/304/muzik/2.htm)
