# İşte borsa spekülatörleri

*Harun Çümen 1999.07.17*

<div class="pNewsDetailMainContent" itemprop="articleBody">
 Borsa kulislerinde konuşulan iddialara göre 28 Haziran2 Temmuz 1999 tarihleri arasında şu gelişmeler yaşandı: Hazine Müsteşarlığı'ndan üst düzey bir bürokrat, İMF'ye ait bir belgeyi Hazine'den sorumlu devlet eski bakanı olan bir politikacıya sızdırdı. Bu politikacı da aynı belgeyi her ikisi de birden fazla banka ve borsa aracı kurumu sahibi iki işadamına verdi. Eski bakan belgeyi ayrıca, mensubu olduğu siyasi partinin genel başkanına da teslim etti. Genel başkan da bunu esas işi inşaatçılık olan ama banka ve aracı kurum sahibi bir işadamıyla kendi akrabası olan en büyük borsa şirketlerinden birinin sahibine ulaştırdı.
 <br/>
 <br/>
 Bu gelişmeler üzerine İstanbul Borsası önceki hafta başından itibaren büyük devalüasyon olacağı, iç borç konsolidasyonunun IMF'le pazarlık edildiği söylentileriyle çalkalanmış, söylentinin kasıtlı olarak çıkarıldığından haberi olmayan pekçok kişi dövize yönelmişti. İddiaya göre ise, bu söylentileri çıkaranlar Borsa'da bazı lokomotif hisseleri (Tüpraş, Ereğli Demir Çelik, Sabancı Holding, Yapı Kredi Bankası vb.) düşük fiyattan topladılar. IMF heyetinin Türkiye temaslarının sonucuyla ilgili açıklama sırasında, açıklamanın olumlu olması ve borsanın yükselmesi durumunda eldeki bütün hisseler satılacaktı. Cuma günü 2. seans başında borsa endeksi bir ara 5.253 puana kadar yükseldi. İşte o anda IMF belgesi sızdırılan spekülatörler satışa geçtiler. Endeks, bir anda yüzde 9.7'lik kayıpla 5.253 puandan 4.743 puana kadar indi. Satışlarıyla borsayı düşüren spekülatörler, bu kez alışa geçtiler. Kağıtları düşük fiyatla almışlar, borsayı yükseltip satmışlar, fiyatlar düşünce yeniden almaya başlamışlardı.
 <br/>
 <br/>
 Haftabaşından itibaren gündemi tayin eden gelişmeler üzerine Başbakan Bülent Ecevit ve ANAP Genel Başkanı Mesut Yılmaz, yaptıkları açıklamalarda, IMF belgesinin sızdırıldığı iddialarını yalanlayıp, borsadaki düşüşün konsolidasyon sözcüğüyle ilgili yanlış yorumlamadan kaynaklandığını belirttiler. Yılmaz, ayrıca, borsa spekülasyonu ile ilgi haberlerin, Hazine Müsteşarlığı'na kimin atanacağından kaynaklandığını ve bu konuda savaş yaşandığını bildirdi. Yılmaz daha sonra, Başbakan Yardımcısı ve Devlet Bakanı Hüsamettin Özkan'ı telefonla arayarak, spekülasyonların bitmesi için Hazine Müsteşarlığı'na bir an önce atama yapılmasını istedi. Bu isteğe olumlu cevap veren Özkan, hemen harekete geçerek hazırlattığı kararnameyle Ziraat Bankası Genel Müdürü Selçuk Demiralp'in müsteşarlığa atanmasını sağladı. Aynı gün ANAP lideri Yılmaz, parti grubunda kamuoyuna yansıyan IMF belgesini Devlet Bakanı Hikmet Uluğbay'dan aldığını söyledi.
 <br/>
 <br/>
 Sonra neler olduğunu sizler de biliyorsunuz. Devlet Bakanı Uluğbay, geceyarısı evinde intihar girişiminde bulundu. İntihar girişimiyle farklı boyutlara taşınan olayların kaynağındaki borsa spekülasyon ve manipülasyonları kamuoyunda yeniden tartışmaya açıldı.
 <br/>
 <br/>
 Aksiyon işte bütün bu gelişmeler yaşanırken herşeyden bağımsız borsa spekülatörleri ile alâkalı köklü bir araştırma yapıyordu. Ama kaderde bu araştırmanın borsa ile söylentilerin, içerden bilgi alma (Insider Trading) dedikodularının ayyuka çıktığı bir dönemde yayınlanması varmış.
 <br/>
 <br/>
 Uzun zamana yayılan ve yaklaşık 50 borsa uzmanı ile yapılan görüşmelerle bizce çok önemli ipuçlarına ulaştık. Herşeyden önce spekülasyon ve manipülasyon gibi içeriği tam olarak doldurulmamış kavramları somutlaştırmayı amaçladık. Fısıltı ile konuşulan bazı konuların kamuoyu tarafından öğrenilme vakti geldiğini düşünen ve borsada faaliyette bulunan yatırımcıyı bilinçlendirmeyi hedefleyen Aksiyon, bir açıdan Türk basınında bir ilke daha imza atmış oluyor. Bu araştırmamızda hiçbir kişi ya da kurumu hedef almadık. Amacımız vakıanın kendisini ortaya koyarak yatırımcıyı daha bilinçli hale getirmek.
 <br/>
 <br/>
 Spekülatör... Kimilerine göre onlar borsamızın gülü. Borsaya heyecan ve hareket getiren ve uluslararası finans piyasalarının vazgeçilmez unsurları; kimilerine göre ise küçük yatırımcının kanını emen, zararlı kişiler. İşin tuhaf yanı spekülatörün ne anlama geldiği ve borsadaki konumu hakkında trilyonlarca dolarlık hacmi bulunan Avrupa ve ABD'deki borsalarda bile tanım yapılabilmiş değildir. Onun için spekülatörü bir çırpıda karalamak ya da göklere çıkarmak doğru değil. Hatta getirdiği dinamizmle piyasalara genelde yararlı olan spekülatör ile zarar veren manipülatörleri birbirinden ayırmazsak insafsızlık etmiş oluruz.
 <br/>
 <br/>
 Kısaca piyasa düzenleyiciliği, yapıcılığına (marketmaker) soyunan kişi şeklinde de tanımlayabileceğimiz spekülatör, hisse senedinin fiyatını aşırı derecede şişirme veya düşürme amacı taşımadan hisseyi durgunluktan kurtarma, gerçek değerini buldurma gibi görevleri üstleniyor. Manipülatör ise; kendi yararına yatırımcının aleyhine olacak şekilde bir hissenin fiyatını aşırı derecede düşürüp çıkaran, kötü niyetli davranan kişileri tanımlıyor.
 <br/>
 <br/>
 Spekülatör 'in', manipülatör 'out' mu?
 <br/>
 <br/>
 Spekülatörler doğru öngörüye sahip iseler fiyatlar düşerken alım, yükselirken satım yaparak kazanç sağlamayı amaçlarlar. Aynı zamanda piyasadaki eğilimi doğru tahmin ederek kazanç elde edici bir yatırım politikası izlerler. Ekonominin istikrara kavuşması hedefi doğrultusunda ekonominin uzun dönemli dengeleri arasında geçiş oluşturarak menkul kıymet işlemlerinin artmasına da ve dolayısıyla piyasaların gelişiminde aktif rol oynarlar. Bu bakımdan piyasayı yönlendirme gücüne sahip spekülatif işlemler yasaklanamaz. Kamuya açık olmayan şirketlerde şirket içi bilgileri ele geçiren 'içeridekiler' fiyatları istedikleri yönde değiştirmek suretiyle spekülatif işlemleri artırmaktalar.
 <br/>
 <br/>
 Manipülasyon ise, menkul kıymet piyasalarında işlem gören hisse senetlerine ilişkin, bilinçli olarak yanlış yönlendirici bir izlenim uyandırma veya yanıltıcı bir piyasa oluşturmak amacıyla yapılan işlemlerdir. Yapay yollarla fiyatların yükseltilmesi, düşürülmesi veya belli bir seviyede tutulmasına yönelik tüm faaliyetleri kapsar. Yatırımcıları yanıltma, aldatma veya dolandırma şeklinde ifade edilebilecek fiilleri içeren bu tür faaliyetler sonucunda yatırımcılar haksız kayıplara uğramakta, bu fiilleri yapan manipülatör aşırı kazanç elde edebilmektedir. Bu faaliyetler yatırımcıların piyasalara olan güvenini tahrip edici ve piyasa etkinliğini yıkıcı etkide bulunmaktadır.
 <br/>
 <br/>
 Portföyü hisse senedinin fiyatını yükseltecek kadar büyük olan kişi olarak da tanımlanabilen spekülatörler, en çok derinliği olmayan hisselerde etkili olurken, küçük borsa yatırımcısı, spekülatörden iki yönde etkilenebiliyor. Yapılacak operasyonu önceden haber alan ve spekülatörün maliyetine yakın fiyatlardan mal alabilen yatırımcılar çok kazanırken, operasyonun sonuna yetişen yatırımcılar ise büyük oranda zarara uğruyorlar.
 <br/>
 <br/>
 Hakim: Ne var bu alışverişte!...
 <br/>
 <br/>
 Kanun yapıcı ve bu işlerden bir numaralı sorumlu durumdaki Sermaye Piyasası Kurulu (SPK) ne yapıyor? Manipülatif faaliyetlerin piyasa etkinliğindeki olumsuz etkileri dolayısıyla gelişmiş ve gelişmekte olan tüm piyasalarda yasaklayıcı ve cezai müeyyideler uygulanmakta. Ancak ülkemizde yürürlükte olan mevzuat tam olarak uygulanmıyor. Uygulanan cezaların ise caydırıcı etkisi yok. Uygulamadaki aksaklığın en büyük nedeni, ihtisas mahkemelerinin olmayışı. Oldukça karışık olan borsadaki manipülatif işlemleri, konu hakkında yeterli bilgiye sahip olmayan hakimlerin çözebilmesi zor. Hatta manipülatif işlemleri takip ederek rapor hazırlayan bir borsa müfettişi aynen şunları söylüyor; "Bir hisse senedinde gerçekleşen manipülasyonu ortaya çıkarıp, raporunu yazıyoruz. Rapor SPK'ya gidiyor, oradan da adliyeye intikal ediyor. Mahkemede önüne konan dosyayı inceleyen hakim diyor ki; 'Ne var bu alışverişte? Adam hisse almış, parasını da ödemiş!...' Manipülatör, bu karar sonrasında hiçbir ceza almadan serbest kalıyor. Halbuki, mevzuatta 3 yıla kadar hapis cezası var, ama şu ana kadar hiç uygulanmamış."
 <br/>
 <br/>
 3 yıl hapis cezası var, uygulayan yok
 <br/>
 <br/>
 Spekülasyonmanipülasyon konusundaki hukuki yapıya gelince. Şu anda, 1981 tarihli 2499 Sayılı Sermaye Piyasası Kanunu'na ek olarak 13 Mayıs 1992'de çıkarılan 3794 Sayılı Sermaye Piyasası Kanununda Değişiklik Yapılmasına Dair Yasa yürürlükte. Bu yasa ile içeriden öğrenenlerin ticareti (insider trading) ve piyasa manipülasyonları doğrudan yasaklayan bir madde konulmamış. Ancak kanunun 47. maddesinin A(1) bendi ile içeriden öğrenenlerin ticareti ve manipülasyonlara ilişkin açık bir hüküm getirilerek, yasadışı bu tür işlemleri yapanlara ağır para ve 3 yıla kadar hapis cezası öngörülüyor. Sözkonusu maddede içerideki kişiler: "Sermaye piyasası araçlarının değerini etkileyebilecek, henüz kamuya açıklanmamış bilgileri kendisine veya üçüncü kişilere menfaat sağlamak amacıyla kullanarak, sermaye piyasasında işlem yapanlar arasında fırsat eşitliğini bozacak şekilde yarar sağlamak veya zararı bertaraf etmek içeriden öğrenenlerin ticaretidir. Bu fiili işleyenler 11. madde kapsamındaki ihraççılarla sermaye piyasası kurumlarının veya bunlara bağlı ve hakim işletmelerin yönetim kurulu başkan ve üyeleri, yöneticileri, denetçileri, diğer personeli ve bunların dışında meslekleri veya görevlerini ifa etmeleri sırasında bilgi sahibi olabilecek durumda olanlarla, bunlarla temasları nedeniyle doğrudan veya dolaylı bilgi sahibi olabilecek durumdaki kişiler" olarak tanımlanıyor.
 <br/>
 <br/>
 Aynı maddenin A(2) bendi ile yapay olarak sermaye piyasası araçlarının, arz ve talebini etkilemek, aktif bir piyasanın varlığı işlevini uyandırmak, fiyatlarını aynı seviyede tutmak, artırmak veya azaltmak amacıyla menkul kıymet alımsatımı yapan gerçek kişiler ile tüzel kişilerin yetkilileri ve bunlarla birlikte hareket edenler, manipülasyon failleri olarak tanımlanmış. Yine aynı maddenin A (3) bendiyle 'sermaye piyasası araçlarının değerini etkileyerek, yalan, yanlış, yanıltıcı, dayanaksız bilgi veren, haber yayan, yorum yapan ya da açıklamakla yükümlü oldukları bilgileri açıklamayan gerçek kişilerle, tüzel kişilerin yetkileri ve bunlarla birlikte hareket edenler, daha önce de belirtildiği üzere piyasalardaki güveni zarara uğratmaktadırlar' deniliyor. Ayrıca, aynı kanunun 1, 4, 5, 6, 7, 10 ve 16. maddeleri de konuyla ilgili bazı hukuki hükümler içeriyor.
 <br/>
 <br/>
 İMKB'den Gözaltı Pazarı
 <br/>
 <br/>
 İstanbul Menkul Kıymetler Borsası (İMKB) ise, içeriden öğrenenlerin ticaretini ve özellikle de manipülasyonları önlemek amacıyla 1996 yılı sonu itibariyle Gözaltı Pazarı'nı oluşturdu. Böylece yasal olmayan faaliyetlerden habersiz yatırımcıların bilgilendirilmesi ve korunması öngörüldü. Yatırımcıları korumaya yönelik olarak getirilen 'hisse senetleri güvence fonu' da bu amaca katkı sağlayıcı bir düzenleme olarak uygulamaya konuldu.
 <br/>
 <br/>
 Borsada çalışanlar ne diyor?
 <br/>
 <br/>
 İMKB'nin kuruluşundan itibaren piyasanın içinde bulunan ve ülkemizde ilk hisse senedini satın alan Ulus Menkul Değerler Yönetim Kurulu Başkanı Mustafa Yılmaz, spekülasyonu, 'borsaların olmazsa olmaz unsuru, faydalı, mutlaka yapılması gereken bir faaliyet' olarak tanımlıyor. Spekülasyonun, canlılık ve hareket getirdiğini, ancak dozu kaçırılırsa olumsuz sonuçlar vereceğini belirten Yılmaz, "Spekülasyon ile amaçlanan düşük fiyattan alıp yüksek fiyattan satmak, ya da yüksek fiyatta iken satıp, fiyatı düşünce almak. Yol ve yöntemlerinin ticari kurallara uygun olması lazım. Spekülasyon ile manipülasyon arasında çok hassas ve ince bir çizgi var. Spekülasyon amacıyla girişilen işlem manipülasyona varmamalı. Spekülatif işlem; yalan, yanlış haber ve yorumlar yaparak, yanıltıcı bilgiler yayarak yapılıyorsa manipülasyona dönüşür. Ahlak kurallarından sapıldığı anda manipülasyon başlar. İçerden bilgi almak suretiyle kazanç elde edilir" diyor.
 <br/>
 <br/>
 Borsa duayeni Mustafa Yılmaz, spekülasyonun serbest, manipülasyonun ise ağır bir suç olduğunu ve 3 yıla kadar hapis cezası gerektirdiğini, ancak şu ana kadar hiç uygulanmadığını belirterek, "Manipülasyonu esas amaç edinmiş bir grup, daha doğrusu bir çete var piyasamızda. Bunlar, birkaç aracı kuruma girip kâh kendi isimleriyle kâh başka yakınlarının isimleriyle haksız, yasal olmayan işlemler yapıyor. Daha önce bunlardan birkaçı tespit edildi. Birisi bankaları çarpmaya kalkıştı. İşlemler iptal edildi. Ancak, sonuçta hiçbir ceza almadı. Kanunlar tam uygulanmıyor. Bu tür işlemlere borsada hisseleri işlem gören şirketlerin sahipleri ve yöneticileri de karışıyor. Son olarak Çukurova ve Kepez Elektrik hisselerinde ortaya çıktı" şeklinde konuşuyor. Yılmaz, son olarak, 4369 sayılı vergi kanunu nedeniyle yurtiçindeki paranın yurtdışına kaçtığını ifade ederek, manipülatif işlemlerin yavaş yavaş yurtdışı kaynaklı olmaya başladığını söylüyor.
 <br/>
 <br/>
 İMKB'de aşırı spekülasyon mevcut
 <br/>
 <br/>
 "Spekülasyon borsaların varlık nedenidir" diyen Borsa Aracı Kurum Derneği Basın Sözcüsü, Gedik Yatırım Genel Müdürü Erhan Topaç da, İMKB'nin ikincil piyasa olduğunu bildiriyor. Şirketlerin hisselerini değişik yollardan halka arz ettiklerini, İMKB'nin de bunların likiditesini, alımsatımını sağlayan yer olduğunu kaydeden Topaç, "Hissenin likiditasyonunu sağlamak için birilerinin o hisseyi kısa dönemde alıp satması lazım. Uzun dönemde bekleyenler var ama, yatırımcıların her an elindeki hisselerini nakite çevirmelerini sağlamak açısından alıcının bulunması lazım. İşte bu olay spekülasyondur. Manipülasyon ise, spekülasyonun belirli sınırı geçip, yatırımcının zarar görmeye başladığı olaydır. Yapay piyasa oluşturuluyor. İşlem hacmi artırılıyor. O arada kötü amaçla alım veya satım işlemi gerçekleştiriliyor. Tabii bunu küçük yatırımcının anlaması mümkün değil. Manipülasyonun tanımı ülkeden ülkeye değişiyor ve genellikle tanımı mahkeme kararlarıyla oluyor. Mesela ABD'de manipülasyonla ilgili en önemli örnekler, mahkeme kararlarıdır. İkisinin arasında hassas bir çizgi var" diye konuşuyor.
 <br/>
 <br/>
 Türkiye'de vovalitenin (fiyat hareketliliği) aşırı yüksek olduğunu, aşırı spekülasyon yapıldığını ifade eden Erhan Topaç, konuşmasını şöyle sürdürüyor; "Yapay piyasa olayı bizde var. Bu konuda Türkiye'deki normlar eksik, SPK ve İMKB'nin biriki maddesi var. O maddelerde de genel tanımlar var. Zaman zaman da SPK suç duyurusunda bulunuyor. Mahkemeye gidiliyor, orada suçlu suçsuz bulunuyor. Yatırımcı hakları daha iyi denetlenmeli. SPK'nın denetim, gözetim sistemi iyi çalışmalı. Özellikle insider trading (içeriden bilgi sızdırma) önlenmeli. Bir de bu konularda özel ihtisas mahkemeleri oluşması lazım. Ayrıca, İMKB'deki işlem hacmi, halka açık şirketlerin hisse senedi miktarına göre yüksek. Yurtdışı borsalara göre spekülasyon oranı yüksek. Demek ki alsat çok yapılıyor. Bunun ne kadarı manipülasyon, tespitini yapmak çok zor. Yani bir günde 5 bin lot hisse alıp, aynı miktarı satmışsınız. Bu spekülasyondur, manipülasyon değil. İnsanlar borsaya günlük bakıyorlar."
 <br/>
 <br/>
 Topaç, spekülasyon ve manipülasyonun, uzun dönemli fon ve kurumsal yatırımcı olmadan azalmayacağını da dile getirdi.
 <br/>
 <br/>
 Manipülasyon yatırımcı sayısını azalttı
 <br/>
 <br/>
 Başkent Menkul Değerler Genel Müdürü Halit Acartürk de, suni fiyat hareketleriyle yatırımcılara zarar verdiğinden dolayı manipülasyonun piyasanın aleyhine ve halkın bu piyasada ezilip kaybolmasına neden olduğunu vurguluyor. Daha önce 2 milyon olan ülkemizdeki borsa yatırımcısının, Takasbank verilerine göre şu anda 550 bin olduğunu ve bunun da 22 bininin aktif işlem yaptığına dikkat çeken Acartürk, yatırımcı sayısındaki düşüşe maniplatif işlemlerin neden olduğunu belirtiyor. "İnsanlar çok zarar gördü. Borsa spekülatör ve manipülatörlere kaldı" diye konuşan Acartürk, şöyle devam ediyor; "SPK, bazı kişiler hakkında suç duyurusunda bulunuyor, işlem yasağı getiriyor. Ancak Ahmet'i, Mehmet'i yasaklayın, öbür taraftan Recep olarak karşınıza çıkıyor. Kanunlarla yasaklamak yerine doğal seleksiyonla bunun önlenmesi lazım. Gelişmiş ülkelerde olduğu gibi daha fazla halka açıklık oranı ve piyasada daha fazla yatırımcı olması lazım. Kurumsal yatırımcı (özel sigorta fonları) olması lazım."
 <br/>
 <br/>
 Piyasadaki şirketlerin yüzde 1520'sinin halkla açık olduğunu, dolayısıyla 2 milyon doları bulunan bir kişinin, ufak sermayeli şirketlerin hisselerinde istediği gibi fiyat hareketi yapabildiğini söyleyen Halit Acartürk, "Hisse senetlerinin daha fazla halka açık olması lazım. İnanılmaz sığlık var. Borsayı destekleyecek önlemler gerek. Faizlerin yüzde 100 seviyelerinde olduğu bir ülkede sanayiye bedava kredi sağlayan borsaya yeterli desteğin sağlanması gerek" diyor.
 <br/>
 <br/>
 Uzun vadeli yatırım yapın
 <br/>
 <br/>
 Acartürk, yatırımcılara şu önemli tavsiyelerde bulunuyor; "İyi bir yatırımcı ne spekülatör ne de manipülatörden etkilenmeden para kazanabilir. Nasıl bir arsa aldığınızda hergün gidip benim arsamın değeri ne oldu demiyorsanız, borsa yatırımcısı da uzun vadeli düşünüp, yatırım yapmalı. Bugün alayım, yarın satıp zengin olayım düşüncesi yanlış. Öyle olsaydı borsacılar, dünyanın en zengin insanları olurdu. Borsa bir yatırım aracıdır. Her yatırımda belli bir vade beklenir. Borsada yatırım yapanlar da, belli bir vade (6 ay1 yıl) düşünerek yatırım yapmalıdır."
 <br/>
 <br/>
 Manipülasyona anında müdahale gerekiyor
 <br/>
 <br/>
 Ülkemiz sermaye piyasası ve İMKB'nin spekülatif karakter arz eden bir yapıya sahip olduğunu bildiren Borsa Uzmanları Derneği (BUD) Başkanı Nazmi Sarıkaya da, ülkemizde sempati ile karşılanmasa da spekülasyonun bizim piyasanın tuzu biberi olduğunu kaydediyor. "Nasıl ki, tuzu, biberi eksik bir yemek damak tadı açısından eksik bir yemek olarak nitelendiriliyorsa, spekülatörsüz bir borsa da düşünemeyiz" diyen Sarıkaya, "Burada önemli olan spekülatif olarak düşünülen işlemlerle genel işlem hacimleri arasındaki uygunluk oranıdır. Spekülasyonun fazlası da yemeğin tadını kaçırır. İMKB ve SPK'nın bu tür işlemlere yönelik önlemleri var, ancak önemli olan bu tür olaylara anında müdahale edebilmek. Özellikle mahkemelere akseden uygulamaların çabuk çözülememesi ve konunun özel durumuna vâkıf ihtisas birimlerinin olmayışı, adaletin erken tecellisini engellemektedir. Bu gibi durumlar havadan nem kapan piyasamızı olumsuz etkilemektedir" şeklinde konuşuyor.
 <br/>
 <br/>
 Sarıkaya, ekonomimizdeki yüksek enflasyon, bütçe açıkları ve kamu borçlanma gereği gibi nedenlerden dolayı uzun vadeli planlar yapma imkanı olmadığını, ayrıca sermaye piyasamızda kurumsal yatırımcının olmamasının, yatırımcıdan çok spekülasyonu ön planda olan bir piyasaya neden olduğunu dile getiriyor.
 <br/>
 <br/>
 Halka açılmada yanlışlık var
 <br/>
 <br/>
 Meksa Menkul Değerler Borsa Temsilcisi Hüseyin İstanbullu ise, ülkemizde manipülasyonun ağırlıklı olmasının, piyasadaki derinliğin az olmasından kaynaklandığını düşünüyor. Şirketlerin halka açıklık oranları ve sermayesinin az olduğunu vurgulayan İstanbullu, "Dolayısıyla parası olan çok kolay bir şekilde şirketin piyasadaki hisselerinin çoğunluğunu ele geçirip, istedikleri gibi fiyat hareketlerini yaptırabiliyor. Para sizin, böyle bir hakkınız da var. Sonuçta tamamen sistemden halka açılma mevzuatından kaynaklanan bir eksiklik sözkonusu. Dünyada ise şirketlerin yüzde 50'sinden fazlası halka açık ve şirket sahipleri çoğunluk hisselerinin ele geçmesinden korkup fiyat hareketlerine müdahale edebiliyor. Türkiye'de bu imkan yok. Gerekli etüdler yapılmadan birçok şirket halka açılmış, bu yanlış" diye konuşuyor.
 <br/>
 <br/>
 Halkımızın bilinçli olmadığını da özellikle vurgulayan Hüseyin İstanbullu, konuşmasını şu ifadelerle tamamlıyor; "Borsaya yatırım yapanlar, kısa vadede büyük paralar kazanmak istiyor. Uzun vadeli bir yatırım aracı olarak görülmüyor hisse senedi. Günlük işlemler revaçta. Kredili işlemler yapılıyor. Bence borsadaki batışların en büyük sebebi kredidir. Borsa'da son 5 yılda 6070 bin kat kazanç getiren hisseler var. Ancak buna rağmen uzun vadeli yatırım yapılmıyor."
 <br/>
 <br/>
 İMKB'de ilginç isimler
 <br/>
 <br/>
 Uzun zamandır 50'yi aşkın borsa uzmanı ile yaptığımız görüşmelerden İstanbul Menkul Kıymetler Borsası'nda (İMKB) adından sıkça sözü edilen spekülatörleri öğrenmeye çalıştık. Uzmanlardan derlediğimiz bilgilere göre, İMKB'de şu anda etkin olan spekülatörler arasında; İlhami Suaydın, Hüsnü Özyeğin, Uzan Ailesi, Ayhan Şahenk, Önay Bilgin, Dündar Altay, Niyazi Önen, Halil Güvener, Bahadır Karlıdağ, Ahmet Dedehayır, Fahrettin Görgülü, Ahmet Demirci, Sait Ürünlü, Ali Avşar, Abdullah Kavukçu, Abdurrahman Yıldırım, Alaattin Çalışkan, Kemer Country'nin sahipleri Yasef Mitrani ile Batya Edige ve Fenerbahçeli eski futbolcu Mecnun gibi isimler yer alıyor.
 <br/>
 <br/>
 Daha önceleri borsada etkin olan Cavit Çağlar, Ali Balkaner ise şu sıralarda piyasayla ilgilenmiyorlar. Balkaner, Bagfaş ve Milliyet Gazetecilik hisselerindeki müthiş operasyonun finansörlüğünü yaptı.
 <br/>
 <br/>
 Borsa çevrelerinde şu sıralarda isimlerinden en çok bahsedilen İlhami Suaydın ve Hüsnü Özyeğin ile birlikte diğer spekülatörler; genellikle İş Bankası, Akbank, Yapı Kredi, Tüpraş, Ereğli Demir Çelik, Doğan Holding, Sabancı Holding gibi işlem hacmi yüksek hisselerde alsat yapıyorlar. Bunların dışında tek başlarına likiditesi düşük hisselerde yaptırdıkları sert fiyat hareketleriyle de dikkat çekiyorlar.
 <br/>
 <br/>
 Usta spekülatör İlhami
 <br/>
 <br/>
 Piyasanın en profesyoneli olarak Erciyes Menkul Değerler'in sahibi İlhami Suaydın kabul ediliyor. Endeks'in Ocak 99 sonunda 2.200 puan seviyesinden 18 Nisan seçimleri sonrası 5.900 puan seviyesine kadar hızlı çıkışında önemli pay sahibi olan Suaydın, yüksek hacimli dediğimiz piyasa kağıtlarının yanında adını düşük hacimli hisselerde yaptığı operasyonlarla da sık sık duyuruyor. Suaydın'ın imzasını taşıyan operasyonlar arasında Kardemir en çok dikkat çekeni. 1998 Haziran ayındaki halka arz sırasında 2.0003.300 TL arasında topladığı Kardemir hisselerini 10 gün gibi kısa bir süre içinde 8.000 TL'ye çekti. Piyasanın lokomotifi olan İlhami Suaydın, daha çok Yapı Kredi Bankası, İş Bankası, Akbank, Tüpraş, Petkim, Ereğli, Doğan Holding, Sabancı Holding, İhlas Holding hisseleriyle ilgileniyor.
 <br/>
 <br/>
 Müthiş ikili: Fahrettin-Abdurrahman
 <br/>
 <br/>
 Bunların yanında bir de genelde düşük hacimli hisselerle ilgilenen ustalaşmış spekülatörleri var. Gerçekleştirdiği operasyonlarla adından övgüyle söz ettiren kişilerin başında Fahrettin Görgülü geliyor. Fahrettin Görgülü'nün imzasını taşıyan operasyonlar arasında Ege Giyim, Kristal Kola, Yaşarbank ve Çelik Halat en ilgi çekici olanları. Görgülü'nün birlikte hareket ettiği Abdurrahman Yıldırım da son olarak Kristal Kola operasyonunu gerçekleştirdi. Yıldırım, Eylül 1998'de 13 bin TL'den aldığı hisseyi 29 bin TL'ye kadar taşıdı. Ardından hisse bir hafta içinde 9 bin TL'ye geriledi. Yaşarbank'ı 900 TL'den alarak 3 bin TL'ye götüren Fahrettin GörgülüAbdurrahman Yıldırım ikilisi son olarak İhlas Ev Aletleri ve Selçuk Gıda hisselerindeki hareketleriyle dikkat çektiler.
 <br/>
 <br/>
 Yasaklı Güvener, İMKB'de cirit atıyor
 <br/>
 <br/>
 Piyasanın diğer usta spekülatörü ise hakkında Sermaye Piyasası Kurulu tarafından işlem yasağı konulan Halil Güvener. Yasaklı olmasına rağmen adamları adına oynayan Güvener, Apeks Dış Ticaret, Doğusan Boru, Metaş, Aktif Finans, Söksa, Mensa Mensucat, Bisas Tekstil, Gümüşsuyu Halı ve Birlik Mensucat hisselerindeki operasyonlara imza attı.
 <br/>
 <br/>
 98 yılındaki fiyat hareketleriyle dikkat çeken Ünal Tarım Ürünleri hisselerinin fiyatını yükseltme kararı alan bir spekülatör grubunun, şirketin de desteğini alarak operasyona başladığı, ilk hareketi yapanların malı daha sonra üç büyükler diye adlandırılan spor kulüplerinden birinde eskiden top koşturmuş bir ünlü futbolcunun da içinde bulunduğu başka bir gruba devrettiği konuşuluyor. Yıl içinde en düşük bin 300 TL olan Ünal Tarım Ekim 1998'de 13 bin 500 TL'ye kadar taşındıktan sonra spekülatörlerin malı boşaltması sonucu bir ayda 2 bin 800 TL'ye kadar geriledi.
 <br/>
 <br/>
 Şirketinin hisseleriyle oynayanlar
 <br/>
 <br/>
 Bir de sahibi olduğu şirketin hisseleri üzerinde oynayan isimlerden, borsa çevrelerinde sıkça bahsediliyor. Çukurova ve Kepez Elektrik'te sahibi Uzanlar, Köytaş Tekstil'de sahibi Alaattin Çalışkan, Dardanel'de sahibi Niyazi Önen'in arasıra operasyon yaptığı dile getiriliyor.
 <br/>
 <br/>
 Görüldüğü gibi borsa Türkiye'nin en renkli isimlerinin cirit attığı hareketli bir yer. Birçok idealist insanla birlikte maceraperestlerin ve kısa sürede köşe dönücülerin bol olarak bulunduğu bir yer aynı zamanda. Mağdurların azalması ve borsanın Batı ayarında istikrarlı bir çizgi tutturması için önce SPK'ya büyük işler düşüyor. Daha sonra da şirketlerin derinliğinin artırılması gerekiyor tabii ki...
 <br/>
</div>


Kaynak: [www.aksiyon.com.tr](http://www.aksiyon.com.tr:80/ekonomi/iste-borsa-spekulatorleri_504749), [web.archive.org (arşiv bağlantısı)](http://web.archive.org/web/20151010000923/http://www.aksiyon.com.tr:80/ekonomi/iste-borsa-spekulatorleri_504749)
