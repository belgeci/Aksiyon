# GÖRÜŞ / Kim istiyor, kim istemiyor?

*İbrahim Okur Bilinmeyen-tarih*

<div>
 <p>
  <font>
   Bu satırların yazarı, yetmişli yıllarda AET hukuku konusunda ilk eğitim alanlardan, otuz yıldan beri Türkiye-Batı Avrupa ve Batı Avrupa’nın yakın çevremizdeki ülkelerle olan ilişkilerini olabildiğince yakından takip etmeye çalışan bir kişi. Tarih Bizi Bugünlere Nasıl Getirdi? (İkinci Binyılın Muhasebesi), Batı’nın Kültürü Dış Politikasını Nasıl Yönlendiriyor? (Arsızlık ve Kültür), Terör Dünyaya Nasıl Yayıldı? (Soğuk Savaşı Gözetlerken) isimli üç kitabın yazarıdır.
   <br/>
   <br/>
   Söz konusu çalışmaların bir gereği olarak, AB yanlısı ya da karşıtı birçok kimse ile özel olarak görüştü; onların görüşlerinin derinliğini anlamak için birçok soru yöneltti. Bu görüşmeler neticesinde ortaya çıkan sorular üzerinde yıllarca çalıştı. Bu arada, konu hakkında kararını çok önceden vermiş olanların durumunu anlama imkanı da doğdu. Kesin ve katı görüş bildirmekten çekinmeyen söz konusu çevreleri altı gruba ayırarak değerlendirmek mümkündür.
   <br>
    <br>
     Birinci grup, hem Türk tarih ve kültüründen, hem de Avrupa tarih ve kültüründen haberdar olmadıkları halde ütopik bir gelecek tasarlamaktan geri durmayanlardır. Bu grupta merak ve şüphe yoktur; ama fikir ve iddia vardır. Ne kadar keskin fikir beyan ederlerse, o kadar önemli adam imajı çizebileceklerini düşünürler.
     <br>
      <br>
       İkinci gruptakiler, kendi tarih ve kültürümüzden haberdar olmakla beraber, Avrupa tarih ve kültüründen haberdar olmayanlardır. Bunlar, sadece tepki ortaya koyabiliyor, ayağı yere basan tutarlı bir gelecek tasarlama gayreti taşımıyorlar. Gayretleri savunma ve güvenlik gibi birinci dereceden önemli iki konu ile sınırlı. AB lobisinin her hamlesine tepki gösteriyor ve daha sonra yeni bir hamleye kadar susuyorlar.
       <br>
        <br>
         Üçüncü grup, tarih ve kültür bilgisi şu veya bu ideolojinin kendini haklı çıkarmak adına çarpıttığı bilgilerle sınırlı olan ya da Avrupa tarih şablonuna uydurulmuş düzmece tarih ve kültür bilgisi ile yola çıkan, genellikle yaşadığı coğrafyayı şaşırmış, Batı tarihine özgü başat olguları ülkemizde “imal” etmeye çalışan çevrelerdir. Bunlar kendi kültürlerini küçümserler, Batı’nın yargısını benimsemiş kimselerdir. “Avrupalı olma bilincini” halkımızın zihnine yerleştirmek isterler.
         <br/>
         <br/>
         Dördüncü gruptakiler, sadece tarihte kalıp yaşadığı çağı şaşıranlardır. Bunlar, yaşadığımız çağın birbiri ile çarpışan fikirlerinin ufuk çizgisine bakmazlar. Geçmişle ilgili bilgilerinin günümüzle bağları kopuktur. Estirdikleri rüzgar yelkenimizi şişirmez, çok üzerinden geçer.
         <br/>
         <br/>
         Beşinci gruptakiler, tarih ve kültürün önemine aldırış etmeden, hâttâ gereksiz bularak, sadece iktisat kitaplarından okudukları kuru kavramların tuzağına düşmüş çevrelerdir. Tezlerini, istatistik yığınlarının içinden cımbızla ayırdıkları rakamlara dayandırırlar.  Altıncı grup, sadece gazetelerde okudukları sulandırılmış bilgilerden hareketle fikir sahibi olanlardır. Bunların yöntemi kurnazlıktır. İçine düştükleri ortamın biçimini almaya, fikirlerini menfaatleriyle uyumlu tutmaya çalışırlar.
         <br/>
         <br/>
         Bu gruplandırma hem çoğaltılabilir hem de azaltılabilir. Hattâ, basında her gün öne sürülen örneklerden hareketle ayrıntılı olarak da incelenebilir. Hangi yoldan gidersek gidelim, yukarıda sergilediğimiz manzarayı farklı bir açıdan yine görmüş oluruz, aynı gerçeğin farklı sunumları ortaya çıkar. Bunun yanında, aynı zamanda birden fazla gruba mensup insanların varlığını da gözlemlemek mümkündür. Bütün bu gruplara mensup insanların kafasına söylentiler egemendir. Birbirlerini duymazlar, anlamaya da çalışmazlar. Sadece kendi gruplarına mensup olanların duyabildiği frekansın dışına çıkamazlar. Tek bildikleri yöntem, karşı tarafın ne anlattığına önem vermeden, onların iddialarını saçmaya indirgeyerek haklı çıkmaktır. Karşı görüşlere, kendi sınırlı bilgileri ile kolayca alt edebilecekleri bir biçim vererek kendileri açıklarlar. Farklı görüşlerin sahipleri tarafından açıklanmasına bile fırsat vermemeye çalışırlar. Bu çevrelerin hepsi, demokrasinin sağladığı hakları “kolayına kaçarak” kullanan çevrelerdir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 56 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1773), [web.archive.org (arşiv bağlantısı)](http://web.archive.org/web/20050301173716/http://www.aksiyon.com.tr:80/yazdir.php?id=1773)
