# LügatI Fazılet

*Mustafa Eryüce 2000.02.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fazilet Partisi'yle ilgili tartışmalar gerek parti içindekiler, gerekse dışındakiler arasında giderek büyüyor.
  </font>
 </div>
 <div id="newsText">
  <font class="detail-text">
   Hizbullah vahşeti, bu vahşetin yaşandığı günlerde Genelkurmay'ın sert açıklaması, parti içi muhalefet gibi etkenlerle dalgalanmaları artan Fazilet'te isimler ve kavramlar da bu kargaşadan nasibini alıyor. Şimdilerde hemen bütün çevreler, "Fazilet Partisi'nde kim kimdir, ne ne anlama gelir"i bir kez daha gözden geçiriyor; buna parti hudutları içindekiler de dahil. "Yenilikçiler" ve "gelenekçiler" çekişmesinin partiyi bölüp bölmeyeceği, iki cephenin çekişmesinden hangi tarafın galip çıkacağı, sonucun partiyi nereye götüreceği meçhul. Parti içi cephelerin hareket tarzları, artıları, eksileri. Bu arada FP'nin yıllardır sürdürdüğü klasik İslamcı çizginin, Türkiye'deki son gelişmeler ve parti içi dengelerin yeniden şekillenmesiyle birlikte değişip değişmeyeceği.. Bugünlerde bunlar tartışılıyor. Biz de zihinlerin berraklaşmasına birazcık katkıda bulunmak istedik. İşte Lügatı Fazilet:
   <br/>
   <br/>
   ORTAK:  Genel başkan Kutan'la Oğuzhan Asiltürk arasındaki ilişkiyi anlatır. Asiltürk'ün, genel başkan olmasına karşın Kutan'a ortak diye hitap etmesinden çıktığı biliniyor. Bu ortaklığın her ikisinin de Malatya milletvekili olmasından kaynaklandığını söyleyenler çıkabilir. Ama asıl ortaklık Fazilet milletvekilleri üzerindeki etkiden kaynaklanıyor. Çünkü FP'liler üzerinde en az Kutan kadar Asiltürk'ün de ağırlığı var. Asiltürk'ün bir çok görüşmeyi genel başkanlık makamında yaptığını bilenler ortaklığın da ne derece gelişmiş olduğunu biliyor.
   <br/>
   <br/>
   BAKLAVA: Bu kelime fazilet lügatine FP ile Genelkurmay arasında yaşanan son gerginlikden sonra girdi. Kutan'ın 'Sincan'da yürüyen tanklar neden Hizbullah'ın üzerine sürülmedi' açıklamasından sonra gelen Genelkurmay muhtırasının yarattığı gerginlik baklavayla atlatıldı. Çünkü Genelkurmay'ın sert bildirisine verilen o meşhur tatlı ve yumuşak cevap baklava yenerek hazırlandı. Herkesin Başkanlık Divanı'nda kan gövdeyi götürüyor sandığı sıralarda FP yönetimi, Genel Merkez'in hemen yakınındaki Bağdat Pastanesi'nden getirtilen baklavayı yiyordu.
   <br/>
   <br/>
   ABİ: Cumhurbaşkanı Süleyman Demirel. Derseniz ki Demirel nire, Fazilet nire, hele hele Demirel'in abiliği nire; Hemen açıklayalım. Demirel'in abiliği Recai Kutan'dan kaynaklanıyor. Daha doğrusu Demirel, Recai Abi'nin abisi. DSİ'den gelen beraberlikleri nedeniyle, Kutan Demirel'e abi diye hitap ediyor. Demirel, Kutan'ın abisi olunca, otomatikman Faziletlilerin de abilerinin abisi oluyor.
   <br/>
   <br/>
   KÖŞK: Namı diğer Balgat. Erbakan'ın Ankara Balgat semtindeki evi. Partililer arasında köşk olarak adlandırılır. Bir diğer ifadeyle bir bilenin bilgi ve görüşlerinin alındığı yer. Son dönemde kriz çözüm merkezi olarak adlandırılmaya başlandı. Çünkü partide en ufak bir sürtüşme yaşansa taraflar dertlerini anlatmak için hemen köşkün yolunu tutuyor.
   <br/>
   <br/>
   ALBAY: Konya Milletvekili Hüseyin Arı. Bütün milletvekilleri albayım diye hitap eder. FP'nin halim selim vekillerinden. Ancak son MGKFP gerginliğinden sonra o da sesini yükseltmeye başladı. Haklı olarak, "Ben FP'nin asker kökenli tek milletvekiliyim. Hem de kurmay askerim. Kurmaylık bakkalda verilmiyor. Buna rağmen askerle ilişkilerde benim görüşüm alınmıyor. Sonra da pot üstüne pot kırılıyor" diyerek sitemde bulunuyor.
   <br/>
   <br/>
   ANAPLILAR: Eski Başkanlık Divanı üyeleri Ali Coşkun, Cemil Çiçek, Abdülkadir Aksu. En büyük sıkıntıları ANAP'tayken RP'li olmakla suçlandıkları halde, FP'ye gelince şimdi de ANAP'lı olmakla suçlanmaları. Bu konuda bir GİK toplantısında, İstanbul milletvekili Bahri Zengin, 'Anap'tan gelen arkadaşlar' deyince, Zengin'e 'Başına ANAP'lılar kadar taş düşsün' diyecek kadar alıngan ve hassaslar.
   <br/>
   <br/>
   ŞAİR AVNİ: Kahramanmaraş milletvekili Avni Doğan. Şair ama şu günlerde şiir yazamıyor. Çünkü FP içindeki görevi Recai Kutan'ın konuşmasını hazırlamak. Rahmetli Bedri İncetahtacı'dan sonra bu görev ona tevdi edildi. Ama Genelkurmay açıklamasına neden olan 'Hizbullah ve Sincan tankları' ile ilgili bölümü o yazmamış. O bölüm sonradan eklenmiş, ekleyense meçhul. Öyle diyorlar...
   <br/>
   <br/>
   RECAİ KUTAN: Mevcut genel başkan. Ancak FP içinde genel başkanlığından çok, yumuşak başlılığı ve sabırlı kişiliği ile anılıyor. Hatta bir çok milletvekiline göre Kutan'ın sabrı sabır taşını bile çatlatacak nitelikte. Parti içi bir çok problemin bu yumuşak başlılığından kaynaklandığı söyleniyor. Gelenekçiyenilikçi ayrımında her iki tarafı da idare etmeye çalışırken her iki tarafı da küstürmekle suçlanıyor. Kongrede ise yeniden aday. Herşeye rağmen kazanma şansı olan adaylardan.
   <br/>
   <br/>
   YENİLİKÇİ: Kendilerini 'Kökleri mazide olan âti' olarak tanımlıyorlar. Yenilikçiler kelimesi basında en çok yer alan sınıflama olmasına rağmen, FP içinde en az kullanılan kelime. Kimse ben yenilikçiyim demiyor. Aslında tam olarak anlamı da bilinmiyor. Kimilerine göre genç jenerasyon, kimilerine göre FP'nin değişen yüzü, kimilerine göre Tayyipçiler. Ama asıl ayrım Erbakan merkezli yaşanıyor. Çünkü yenilikçi olarak tanımlanan isimlerin en çok savundukları, Erbakan'ın bir bilen olarak köşesine çekilmesi ve partinin kendi ayakları üzerinde durması. Yani partiye dışarıdan müdahale olmaması. Parti içi en büyük hedefleri ise doğal olarak Oğuzhan Asiltürk. Meclis grup yönetiminin hakimiyeti onlarda.
   <br/>
   <br/>
   GELENEKÇİ: Aksaçlılar dense de aralarında bıyığı yeni terleyen milletvekilleri de var. Yenilikçilerin aksine, Erbakan'a sonuna kadar sadakat ilkesini taşıyorlar. Sloganları, 'O bizim hocamız, o ne derse o olur'. Parti içindeki önderleri Oğuzhan Asiltürk.
   <br/>
   <br/>
   ORTADAKİLER: Tanımlamalarda yer almasalar da aslında parti içindeki en büyük grup. Ortak özellikleri, Tayyip rüzgarından, hocaya da davaya olan 30 yıllık hizmetinden dolayı saygı ve bağlılık duymaları. Yani ne yardan vazgeçiyorlar ne serden. Ama genel ağırlıkları serden yani Hoca'dan yana. En büyük hayalleri Erbakan'ın genel başkan, Tayyip'in de genel başkan yardımcısı olduğu bir parti.
   <br/>
   <br/>
   TAYYİP: Namı diğer yüzde 35 Tayyip. unvanı, rüzgarının poyrazdan estiği dönemde, hangi FP'liye sorsanız 'Tayyip olsa en az yüzde 35 oy alırız' demesinden geliyor. Şimdilerde eski rüzgarı yok. Yenilikçi bilinen isimlerle arasıra mini zirveler yaptığı biliniyor. Ama İstanbul kongresindeki Müezzinoğlu hezimetinden sonra bir süre daha ortalarda görünmemenin faydalı olacağı kararına vardığı söyleniyor.
   <br/>
   <br/>
   ABDULLAH GÜL: Parti içinde tavrını net bir şekilde ortaya koymamakla suçlanıyor. Yenilikçilerin önde gelen isimlerinden. FP'de değişim istediği doğru, FP'nin genç yüzü olduğu doğru, Tayyip'le mini zirvelere katılan isimlerden olduğu doğru. Ama Kutan'ın geçtiğimiz aylarda gerçekleştirdiği ABD gezisine başlangıçta ilkesel olarak karşı çıkmasına ve gitmeyeceğim demesine rağmen, Erbakan Hoca'nın 'Bu geziye sen de gideceksin' talimatı üzerine soluğu ABD'de aldığı da doğru...Açıklamasa da kongrede aday.
   <br/>
   <br/>
   BÜLENT ARINÇ: FP'de adaylığını aylar öncesinden açıklayan ilk isim. O da yenilikçiler arasında sayılıyor. Düne kadar Abdullah Gül'le birlikte hareket ettiği biliniyordu. O da Tayyip'in mini zirve ekibindekilerden. Ancak Gül'ün adaylıkla ilgili açıklamalarına biraz bozulduğu ve aralarının limonileştiği söyleniyor. Ancak kimine göre bu tamamen bir senaryo. Aslında Gül'ün adaylığı çok önceden belliydi ve Arınç ona zemin hazırlıyordu.
   <br/>
   <br/>
   OĞUZHAN ASİLTÜRK: Erbakan'ın partideki kolu. Erbakan Hoca'nın parti içindeki operasyonları onun eliyle gerçekleşiyor. Sesinin inceliğiyle parti içindeki otoritesi ters orantılı. Asabiyetiyle tanınıyor. Gözünü budaktan, lafını dudaktan esirgemeyen bir kişilik. Yeri geldiğinde Erbakan'la bile tartışabilen tek isim olarak bilinir. Partide hışmından en çok korkulan isim. Resmi bir görevi olmamasına rağmen, bütün GİK, Başkanlık Divanı gibi bütün parti üst düzey toplantılarında yer alır. Ondan gelen her şeyin Erbakan Hoca'dan geldiğine inanılır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5870-lugat%C2%97i-fazilet.html), [web.archive.org (arşiv bağlantısı)](http://web.archive.org/web/20130713143759/http://www.aksiyon.com.tr:80/aksiyon/haber-5870-lugat%C2%97i-fazilet.html)
