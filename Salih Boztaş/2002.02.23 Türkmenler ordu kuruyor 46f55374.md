# Türkmenler ordu kuruyor

*Salih Boztaş 2002.02.23*

<div>
 <p class="spot">
  Irak'taki Türkmen grupların temsilcileri adı ne olursa olsun 
Kuzey Irak'taki tüm Kürt partilerin 'Kürdistan devleti' hayaliyle yaşadıklarını, 
aralarındaki ihtilafın devletin biçimi ve zamanlamasıyla ilgili olduğunu 
söylüyorlar. Türkmenler haklarını alabilmek için 10 bin kişilik bir silahlı güç 
kurmayı hedefliyor.
 </p>
 <p class="metin">
 </p>
 <p class="metin">
  Irak'ın kuzeyinde yeni bir devlet oluşumu gün geçtikçe kendini daha da hissettirerek bir gerçek haline geliyor. Bölgenin iki güçlü Kürt lideri 'Biz Irak'ın  toprak bütünlüğünden yanayız' deseler de zihinlerinde tarihe nam salabilecekleri bir devletin hayalleri var. Irak Kürdistan Demokrat Partisi(IKDP) ve Irak Kürdistan Yurtseverler Birliği(IKYB)'nin tüm bürolarını süsleyen haritalarda bu bilinçaltı kendini belli ediyor.
 </p>
 <p class="metin">
  Bölgenin Kürtlerden sonra en derli toplu gücü Türkmenler ise Araplar ve Kürtlerin oluşturacakları iki ayrı milli devletin arasına serpiştirilme kaygısındalar. Bu kaygıyı dile getiren Irak Milli Türkmen Partisi Onursal Başkanı Mustafa Kemal Yayçılı, "Görüştüğüm sivil ve asker tüm Türk yöneticilerine şunu anlatmaya çalışıyorum. Adı ne olursa olsun tüm Kürt partileri 'Kürdistan' hayalini yaşıyorlar. Ancak aralarında bu devletin kuruluş biçimi ve ne zaman kurulabileceği konusunda farklı düşünceler var. Sonuç ne olursa olsun Türkmen nüfusunun bu hülya içinde kesinlikle yeri yok" diyor.
 </p>
 <p class="metin">
  Irak Türkmen Şûra Meclisi Başkanı Celal Hatip ise bir Kürt devletinin kurulma isteminin tartışılması yerine bunun kurulması halinde nereleri kapsayacağı ve bunun karşısında neler yapılabileceğinin hesaplanmasının daha uygun olacağı görüşünde. Hatip'e göre ABD'nin muhtemel Irak operasyonunu engelleyen ve ileride Irak'ın bölüneceği özerk bölgeler projesini askıda tutan esas sebep de bu.
 </p>
 <p class="metin">
  Irak Türkmenleri bölgenin paylaşılmasında çıkan anlaşmazlık sebebiyle Saddam'ın uzaklaştırılması işinin ertelendiğine inanıyorlar. Irak muhalefeti ile Kürt gruplar arasında Kerkük ve Musul'un da yeraldığı bölgenin hangi tarafa bırakılacağı konusunda çok önemli bir ihtilaf bulunuyor. Tartışmalara artık Türkiye de kayıtsız kalmıyor. Ankara, bölgede dengelerin oturması amacıyla Türkmen gruplarına desteğini artırdı. Türkmen partileri tarafından seslendirilen 'Kürtler özerk olacaksa biz de özerk olalım' isteği Ankara'nın da desteğini görüyor. Bir dönem yüzverilmeyen Irak Türkmen Cephesi, artık Ankara'nın resmi gözü ve kulağı durumunda.
 </p>
 <p class="metin">
  Türkmenler, oluşturacakları bir özerk formülde Kerkük ve Musul'un kendi coğrafi bölgelerinde kalması gerektiğine inanıyor. Türkmen partileri Mendeli'den Tel Afer'e kadar olan bölgenin tarihi süreç içerisinde Türkmen halkının hayat sahası olduğunu savunuyor. Türkmenler kendi düşüncelerine Irak Başbakan Birinci Yardımcısı Tarık Aziz'in, Hamit Nana tarafından kaleme alınan 'Bir Adam ve Dava' kitabındaki, "Kerkük'ü Kürtlere vermeyiz. Çünkü bu bölge Türkmen bölgesidir" sözlerini delil olarak sunuyorlar. Türkmenlerin hesaplarına göre kurulacak bir özerk Türkmen Devleti'nin sınırları içinde 2,5 milyon Türkmen, 800 bin Arap ve 200 bin Kürt yaşayacak.
 </p>
 <p class="metin">
  Özerk Türkmen Devleti fikrini savunan Irak Türkmen Cephesi, bu nedenle Barzani kuvvetlerinin sindirme politikasıyla karşı karşıyalar. IKDP lideri Barzani, ITC'nin tüm Türkmen halkını temsil etmediği görüşünü savunuyor. Buna karşı çıkan Irak Türkmen Şûra Meclisi Başkanı Celal Hatip, "Biz Türkmenler, uzun yıllardır organizasyon eksikliği sebebiyle pekçok hakkımızdan mahrum kaldık. Ancak şimdi ITC var ve tüm Türkmenler bu cephe çevresinde biraraya geldiler. Bu cepheyi parçalamak isteyenler elbette olacaktır, ama biz buna müsade etmeyeceğiz" diyor. IKY lideri Talabani ise ITC'ye karşı daha sıcak davranıyor. Bir zamanlar PKK yanlısı ve Türk düşmanı olmakla suçlanan Talabani, ITC ile yaptığı temasların ardından Kürtlerin, Türkmenlerle aynı hakları paylaşacağı bir yapıyı kabul edeceklerini belirtiyor.
 </p>
 <p class="metin">
  Askeri bunalım
 </p>
 <p class="metin">
  Türkmenler hedeflerine ulaşabilmenin en kestirme yolunu düzenli bir askeri mekanizmada görüyor. Celal Hatip düzenli birlik konusunda, "Türkmen halkının korunması için bu şart. Bizim daha disiplinli hareket edebilmemiz için buna ihtiyacımız var. İleride yapılacak bir paylaşımda herkes siyasi, kültürel ve askeri gücüne göre değerlendirilecek. Biz Türkmenlerin de geleceklerini belirleme hakkı olduğunu haykırıyoruz. Biz Irak vatandaşlarıyız ve bunun devam etmesinde bir sakınca görmüyoruz. Ancak Irak'ın bölünmesi gibi bir plan yapılıyorsa Türkmen toplumu görmezden gelinmemeli. Bunu sağlamak için de güçlü olmak zorundayız" diye konuşuyor.
 </p>
 <p class="metin">
  Türkmenlerin halen bin kişilik bir askeri gücü bulunuyor. Bu güç daha çok kolluk kuvveti görevi görüyor ve Türkmen Cephesi ile benzeri Türkmen binalarını koruyor. Türkiye de teknik ve taktik olarak bu güce destek veriyor. Türkmenler verilen eğitimle bu gücü daha aktif hale getirmeye çalışıyor. Adım adım bu sayının 10 bine çıkarılması için Türkiye ile dirsek teması sürdürülüyor. Bölgedeki Kürt grupları masrafları azaltmak düşüncesiyle peşmerge sayısını düşük tutuyorlar. Bu da Türkmen gücüne bölgede etkinliğini artırma imkanı veriyor.
 </p>
 <p class="metin">
  Irak Türkmen Cephesi Türkiye Temsilcisi Mustafa Ziya, güvenlik kuvvetinden vazgeçmeleri için kendilerine IKDP'den gelen teklifleri hatırlatıyor, "Biz o zaman bunu kabul edemeyeceğimizi anlattık. Bu güç bizim varlığımızı devam ettirebilmemiz için şart. Bölgede 40'a yakın binamız var ve sadece bunları korumak için mevcut kuvvetimiz yetmiyor. Barzani'nin bizden isteği, kendi otoritesini kabul etmemiz şeklinde. Peki bu nasıl olacak diye sorduğumuzda. Bize bağlanın, sizin kolluk kuvvetlerinizin listesini bize teslim edin, maaşlarını biz ödeyelim diyorlar. Bizim ortak yönetimden kaçtığımız yok. Ama bu yönetimde azınlık durumunda olmamalıyız. Biz orada eşit düzeyde temsil istiyoruz, onlar da bunu vermiyorlar. Erbil bölgesindeki parlamentoda bir tek Türkmen temsilci yok. Biz yönetime şu an dahil olmuş olsak, bu parlamentonun aldığı tüm kararları uygulamak zorunda kalacağız. Bu da bölgedeki gerginliği artıracaktır." şeklinde konuşuyor.
 </p>
 <p class="metin">
  Irak Milli Türkmen Partisi Onursal Başkanı Kemal Yayçılı, "Bizim bu düzenli orduyu kurmaya gücümüz yetmeyebilir ama buna bölgedeki geleceğimiz için ihtiyacımız var. Türkmen halkı 10 bin kişilik bir güç için seve seve nefer olmaya hazır. Ancak bunun teknik altyapısının, eğitim sisteminin ve çalışma sisteminin oturtulması lazım. Böyle bir askeri güç bizim bölgedeki ağırlığımızı artırır. Bunun için çeşitli kesimlerle görüşmelerimizi sürdürüyoruz. Eğitim alabilecekleri yerler için bağlantılarımız var. Bunları yaparken IKDP'nin baskısıyla da karşı karşıyayız. Benim bölgeye girişim bu nedenle yasaklandı. Barzani yönetimi istemese de biz bu gücü oluşturacağız. Barzani bizim birliklerimize çapulcu muamelesi yapıyor. Ama günü geldiğinde bizi kabullenmek zorunda kalacak" diye konuşuyor.
 </p>
 <p class="metin">
  Türkiye'nin baskısıyla ITC ile IKDP arasında başlayan görüşme sürecinin birinci maddesi de Türkmen askeri gücüyle ilgili. Barzani'nin Türkmenlerden birinci isteği bu güvenlik gücünün görevine son verilmesi ve askerlerin terhis edilmesi olmuş. "Barzani'ye göre Türkmenler kültürel ve siyasi haklarını IKDP'nin bölgedeki hakimiyetini tanıyarak alabilirler. Biz buna karşı çıkıyoruz. Sizin özerk devletiniz olacaksa, bizim de özerk devletimiz olmalı" diyor Yayçılı ve ekliyor; "Kimse bizim büro sayımızın azaltılmasını, kurduğumuz birliğin dağıtılmasını isteyemez. Bizim bundan sonra bu yoldan dönmemiz beklenemez. Bizim hedefimiz Kürtlerle aynı hakları alabilmek. Eğer biz bunun için savaştık diyorlarsa, biz de bundan sonra savaşırız."
 </p>
 <p class="metin">
  Habur'dan bile pay alamıyorlar
 </p>
 <p class="metin">
  Birleşmiş Milletler'in Irak'a uyguladığı gıda karşılığı petrol anlaşması uyarınca kuzeydeki güvenli bölge içerisindeki halka dağıtılması gereken yüzde 13'lük paydan haklarını alamadıklarını iddia eden Yayçılı, "Yardımın dağıtılması valilikler eliyle yapılıyor. Tabii bu valiler dağıtılması gereken miktarın büyük bölümünü kendi partilerine aktarıyorlar. Ortada bir çifte standart var. Yapılan yardımdan bize birşey aktarılmıyor. IKDP ve IKYP güçlenirken biz Türkmenler dışarıda kalıyoruz. Türkiye ile yapılan sınır ticaretinden kazanılan gümrük gelirlerin de pay alamıyoruz. ABD'nin Irak muhalefeti için verdiği mali destekten de ITC olarak içerisinde olmamıza rağmen mahrum bırakıldık. Bu mali koşullar altında Türkmen halkının örgütlenmesi de güçleşiyor. Bu haklarımızın hemen iade edilmesini istiyoruz. Bunun için de mücadeleye başladık" diyor.
 </p>
 <p class="metin">
  Celal Hatip ise bu konudaki düşüncelerini şöyle ortaya koyuyor: "Mücadele edilmeden, muhalefet yapılmadan hak alınamaz. Eliniz güçlü olduğunda kazanımlarınız artar. Bizim birinci amacımız yerleşik bir orduyu kurmak. Bunun ilk adımlarını attık. Bu ordu bize özerk bir yönetimin kapılarını açacaktır. IKDP'nin baskıları bizi yıldıramaz. Bizim bürolarımızı 4 adetle sınırlandırmak istiyorlar ama bunu başaramayacaklar. Kürt yönetimini diyaloğa zorlayabilmek için muhalefetimizi sürdüreceğiz. Bunun meyvelerini de almaya başladık. Son olarak bölge turu yapan ABD heyeti bizimle de görüştü. Bu bizim için bir kazanım ve resmen tanınma demektir".
 </p>
 <p class="metin">
  ITC Türkiye Temsilcisi Mustafa Ziya da şu anki mevcut mücadelelerinin ekonomik olarak daha güçlü bir Türkmen varlığı oluşturmak olduğunu belirtiyor: "Bizim hedefimiz, BM tarafından bölgedeki iki Kürt yönetimine verilen yardımın bize de verilmesi. Çünkü fiilen böyle bir bölünme var ve biz verilen yardıma ulaşamıyoruz. Bizim IKDP ya da IKY ile yapacağımız görüşmelerin de en önemli maddelerinden birisi bu mali yardımdan adil bir şekilde pay almak olacaktır. Bu yardım güvenli bölgede yaşayan tüm ulusların hakkı olmasına karşın sadece belli bir kesimin güçlenmesi için harcanır olmuştur. Bunun önüne geçilmelidir."
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/377/dishaberler/1.htm), [web.archive.org (arşiv bağlantısı)](http://web.archive.org/web/20020325040441/http://www.aksiyon.com.tr:80/2002/377/dishaberler/1.htm)
