# Siyaset pazarında gazeteci olmak

*Nursel Dilek - Selçuk Uysal 2005.07.04*

<font class="agenda2NewsSpot">
 Geçmişte çok sayıda gazeteci 'aktif siyasete' soyundu; bugün de Meclis'te gazeteci kökenli milletvekilleri bulunuyor. Hem gazetecilik hem de politika tezgahından geçen bu isimler, Başbakan da olsalar o sevdadan vazgeçmiyorlar.
</font>
<font class="newsDetail">
 Kanal 7 Ankara Temsilcisi Akif Beki sürpriz bir şekilde, Başbakan Recep Tayyip Erdoğan'a basın danışmanı oldu. Ardından, farklı yorumlar geldi; genelde 'olumlu' bakılmıştı bu gelişmeye. Bir de, satır aralarına sıkıştırılan soru vardı:  "Akif Beki, bundan sonrası için siyaseti düşünür müydü?" Aslında, 'zamansız' sayılabilirdi ama, sürpriz değildi bu soru. Çünkü, geçmişte çok sayıda gazeteci 'aktif siyasete' soyunmuş; bugün de Meclis'te gazeteci kökenli milletvekilleri bulunuyor.
 <br/>
 <br/>
 Bundan sonra geleceklere 'fikir olur' düşüncesiyle, hem gazetecilik hem de politika tezgahından geçen basın mensuplarıyla konuştuk. Akla ilk gelen soruları art arda sıraladık: "Neden politikaya girdiler, burada umduklarını buldular mı, her şeye rağmen gazetecilikten kopabildiler mi?"
 <br/>
 <br/>
 Halk ikisine de güvenmiyor
 <br/>
 <br/>
 1973 yılında girdiği gazetecilikte adından sıkça söz ettiren isimlerden biri Ahmet Tan. ANKA, Cumhuriyet, Sabah ve Akşam'da mesleğin değişik bölümlerinde çalıştı. Cumhuriyet gazetesinin ilk Londra temsilcisi oydu. Aynı gazetede parlamento muhabirliği ve Ankara temsilciliği de yaptı. 'Gazeteci iken eleştirdiği konularda kendini denemek' düşüncesiyle 'öteki tarafa' yani politikaya girdi. Hem de, tecrübeli siyasetçi Bülent Ecevit'in yanında. DSP'den milletvekili seçildi, turizm bakanı oldu. Meclis komisyonlarında başkanlık yaptı. Siyasete ara verdi ama yazılarına bir internet sitesinde devam ediyor. Tan, 'itibar sıralamasında medya ve siyasetin alt sıralarda yer almasına' vurgu yapıyor. "İki kurum birbirine güvenmiyor. İkisine de, halk güvenmiyor." diyor. Eşinin kendisine yaptığı bir espriyi de ekliyor: "Medya ve siyasette çalıştın ikisi de yerlerde sürünüyor." Tan, milletvekili ve bakanken de köşe yazılarına ara vermemişti. Burada nasıl denge kurduğunu ise "Milli Güvenlik Kurulu (MGK) toplantısından çıktıktan bir saat sonra gazetedeki köşe yazımı yazdım. Yazımın konusu elbette söz konusu toplantıyla uzaktan yakından ilgili değildi" sözleriyle açıklıyor. Tan, gazetecilik kimliğini öne çıkarıyor ayrıca.
 <br/>
 <br/>
 Kendi kimliğim ön planda
 <br/>
 <br/>
 ANKA Ajansı, Güneş gazetesi ve ardından Sabah gazetesinde gazetecilik yapan Uluç Gürkan da, bir dönem milletvekilli olarak Meclis'te bulundu. Sol siyasetin etkili isimlerindendi diğer yandan. Şimdi, Star gazetesinde siyaset ve ülke meselelerine kafa yormayı sürdürüyor. Gürkan, gazeteci ve politikacı sıfatlarından birini diğerinin önüne koymuyor, kişiliğiyle ön plana çıkmayı tercih ediyor. "Gazetecilikte, bir konuyu bir gün önceden yazıyorsunuz. Siyasette ise yazmayıp konuşuyorsunuz." diyor.
 <br/>
 <br/>
 1999 seçimlerinde parlamentoya çok sayıda gazeteci kökenli milletvekili girmişti. Bunlardan biri de eski DSP milletvekili Erol Al'dı. Politika tecrübesinin ardından aktif gazeteciliğe dönen Al, halen Anadolu Ajansı'nda (AA) görev yapıyor. 'Politikaya giren gazetecilerin çoğunun bir zamanlar parlamento ve başbakanlık muhabiri olarak çalıştıkları' tespiti ona ait. "Uzun süre parlamento muhabirliği yaptığım için memurundan vekiline herkesi tanıyordum. Meclis'e alışmam zor olmadı." diyor Erol Al; siyasette umduğunu bulamadığını da itiraf ederek... Verdiği kanun tekliflerine gerekli ilginin gösterilmemesi, komisyonlarda dile getirdiği görüşlerinin anlaşılmaması onu derinden üzmüş. Al, kendini öncellikle gazeteci olarak tanımlıyor.
 <br/>
 <br/>
 Siyaset ağırlıklı Ankara gazeteciliğinin tanınmış isimlerinden Metin Işık, yıllarca Kemal Ilıcak'ın Tercüman'ında haber peşinde koştu. Ardından, Sabah'ta çalıştı. Yaşı ve tecrübesinin en verimli döneminde Aydın Menderes'in yanında siyasete girdi. 1995 seçimlerinde RP'den milletvekili seçildi. Uzun süredir aktif siyasetten uzakta, 'asıl mesleğini' icra ediyor. Akşam Grubu'nda yönetici ve aynı zamanda Tercüman gazetesinde (Halka ve Olaylara) yazıyor. Siyasete, mensup olduğu topluma ve devlete siyasi açıdan da hizmet etmek için girdiğini söylüyor Metin Işık, bu noktada çok sayıda çalışmanın içinde yer aldığını da aktarıyor. Siyasetin meslek değil hizmet kapısı olduğunu belirtirken de ekliyor: "Gazetecilik ise bir meslektir; zihinlerdeki soruların toplum adına ve yararına gündeme getirilmesidir. Benim aile mesleğimdir, yaşam tarzımdır. Kendimi, bu kimlikle tanımlıyorum."
 <br/>
 <br/>
 Peki ya, halen milletvekili olanlar? Bu noktada, yıllarca haber peşinde koşmuş, muhabirlik yapmış iki isim çıkıyor karşımıza. AK Parti Samsun Milletvekili Suat Kılıç (33) sırasıyla Dünya Radyo, Kanal 7, Kanal D ve NTV'de görev yaptı. Televizyon gazeteciliğinde başarılara imza atarken politikanın içinde buldu kendini. Aslında, ilk mesleğine şimdi de uzak değil Kılıç, partisinin medya ile ilgili biriminin etkili isimlerinden ve Başbakan Recep Tayyip Erdoğan'ın yakınında. Aynı zamanda, bir gazetede haftada bir yazıyor.
 <br/>
 <br/>
 Kendi deyimiyle 'haber trafiği için	deyken siyaseti ciğerlerine kadar öğrenme şansını' yakalayan Kılıç, idealist yönünü ele veriyor. 'Türkiye'deki kriz dönemlerinin acı tecrübelerinin gelecekte yaşanmaması adına siyasete girdiğini' söylüyor. Gazetecilik ve politikanın benzer yönlerine vurgu yaparken de, "İkisi de kamusal hizmettir, toplum için yapılır. Her ikisinde de emeğinizin tam karşılığını almanız mümkün değildir. Yaptığınız iyi işler çabuk unutulur. Fakat en küçük bir olumsuzluğunuz uzun süre hafızalarda tutulur." diyor. Kılıç, 'her ikisi de benim kimliğim' dediği gazetecilik ve politikanın zorluklar içeren meslekler olduğuna değiniyor diğer yandan. Ancak, politika için ayrı paragraf açıyor: "Gazeteci, yaşam alanını büyük ölçüde seçme imkanına sahiptir. Politikacıda ise bu özgürlük sınırlıdır."
 <br/>
 <br/>
 "Ellerim kaşınıyor ama yazamıyorum"
 <br/>
 <br/>
 CHP Yozgat Milletvekili Emin Koç, Yankı Dergisi, Hürriyet, Sabah ve Star'da yıllarca muhabirlik yaptı. Daha çok, CHP'yle ilgili haberlerle tanıdı onu kamuoyu. Milletvekili olduktan sonra beklediği bir tabloyu görememiş Koç, "Tüm organlar birbirine karışmış. Yasama ve yürütme organları iç içe geçmiş durumda." diyor. Gazeteciliğe özleminin şu sıralar artması da belli ki bu buruklukla ilgili. Koç, şöyle devam ediyor: "Gazeteci doğdum, gazeteci öleceğim. Gazeteciliği çok özlüyorum. Her duyduğumu haber yapmak istiyorum. Ellerim kaşınıyor ama yapamıyorum. Siyaset geçici, gazetecilik ise hayatımın her anı."
 <br/>
 <br/>
 Evet, 'virüs' girmiş kanlarına bir kere; ne gazeteci kimliklerinden sıyrılabiliyorlar ne de o sevdadan vazgeçiyorlar. Eski Başbakan Bülent Ecevit (Saddam Hüseyin ile röportaj için Irak'a kadar gitti, hâlâ yazıyor), Çetin Altan, Altan Öymen ve daha niceleri vazgeçebildi mi? Anlayacağınız, 'gazeteci, politikaya girse de gazetecidir.' Kaptıkları 'köşe'lerden her gün 'siyaset yapan' gazeteci türünün ise konumuzla bir ilgisi yoktur!
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-13870-33-siyaset-pazarinda-gazeteci-olmak.html), [web.archive.org (arşiv bağlantısı)](http://web.archive.org/web/20110311115638/http://www.aksiyon.com.tr:80/aksiyon/haber-13870-33-siyaset-pazarinda-gazeteci-olmak.html)
