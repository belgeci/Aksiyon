# Savaşta ve barışta sanat

*Afife Berfin 1999.07.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Verilen hediye geri alınmaz. Ama bir süreliğine ödünç alınmasında bir sakınca yoktur.
  </font>
 </div>
 <div id="newsText">
  <font class="detail-text">
   Hele hele sözkonusu, Polonya'nın kolleksiyonlarında bulunan birbirinden güzel Osmanlı eserleriyse. Bu geri alma kuşkusuz sadece hediyeleri kapsamıyor, ganimetler, karşılıklı yazışmalar, ticari ve kültürel alışverişler dolayısıyla elde edilmiş yüzlerce tarih nesnesi bu kapsamın içinde ve bir süredir sergileniyor. Coğrafi ve siyasi engellerden bağımsız bir şekilde İbrahim Paşa'nın şimdi müze olmuş eski sarayında meraklılarını bekliyor.
   <br/>
   <br/>
   Yaklaşık 500 yıllık bir süreyi kapsayan ve OsmanlıPolonya ilişkilerinin düğüm ve dönüm noktalarına ayna tutan kolleksiyon iki ülkenin savaşta ve barışta alıp verdiklerinden oluşuyor. Ülkelerin ilişkilerindeki canlılığı ve dinamizmi göstermesi açısından da izlenebilecek sergi sanatseverlerden başka tarihçileri, hariciyecileri ve hatta hukukçuları dahi içine alacak bir yelpazeye hitap ediyor.
   <br/>
   <br/>
   Sergi, kendisine ev sahipliği yapan İstanbul Türk ve İslam Eserleri Müzesi'nin yıllar süren özenli çalışmalarının yanısıra hoş bir rastlantı ile Osmanlı'nın 700. Kuruluş yıldönümü kutlamaları programında yer almış. Bu kutlamalar çerçevesinde anlamı daha da derinleşen serginin en önemli tarafı tarihimizin ışıltılarına ve fırtınalarına tanık olmuş ancak çok uzun zaman önce anayurtlarından kopmuş, 1683'ten beri Polonya saraylarında, müzelerinde saklanan eser topluluğunun kısa bir süre için de olsa vatanlarına dönmesi.
   <br/>
   <br/>
   1995 yılında Polonya Cumhurbaşkanının ülkemizi ziyareti sırasında imzalanan PolonyaTürkiye Kültür Anlaşması çerçevesinde planlanan sergi 15. yüzyıldan 19. yüzyıl sonlarına kadar Polonya kolleksiyonlarında bulunan Osmanlı eserlerinin gün ışığına çıkarılmasını hedefliyor. En görkemli bölüm, bugün Polonya müze arşiv ve kütüphanelerinde saklanan 2. Viyana Seferi sonrası Polonya'nın payına düşen Osmanlı ganimetleri. Sadrazam Merzifonlu Kara Mustafa Paşa ile Kral III. Jan Sobieski'yi Viyana önlerinde karşılaştıran ve Osmanlının yenilgisi ile sonuçlanan seferin eşyaya sinen tarihini gözlemek mümkün. Viyana'yı kuşatmadan kurtarmak amacıyla oluşturulmuş Haçlı ordusunca pay edilen Sadrazam Merzifonlu Kara Mustafa Paşa ve maiyetindeki yüksek rütbeli kumandanlara ait çeşitli eşya bir tarafa en büyük ganimet III. Jan Sobieski tarafından Polonya'ya götürülmüş olanı. Bu grup içinde Polonya soylu sınıfı tarafından ayrıca benimsenen ve sevilen çadırların çok önemli bir yeri var. Kaynaklar Türklerden ganimet olarak alınan bu çadırların uzun süre kraliyet ailesi tarafından önemli devlet törenlerinde, av partilerinde açık hava davetlerinde kullanıldığını aktarıyor. Sadece çadırlar değil elbet; halı, kumaş, değerli taşlarla süslü kılıçlar, at koşum takımları, altın ve gümüş eşya, her türde askeri techizat, Kur'an ve çeşitli el yazmalarının büyük yer kapladığı bu emsalsiz topluluk daha sonra kraliyet ve kilise hazinesine, müze, arşiv ve kütüphanelere intikal etmiş. İki devlet arasındaki yazışma örnekleri ve fermanlar da Polonya'daki Osmanlı eserler topluluğunun bir kısmını teşkil ediyor.
   <br/>
   <br/>
   Ganimetler ne kadar büyük ve önemli bir yekûn tutsa da iki ülke arasındaki kültürel trafik barış zamanlarında artıyor ve ilgi çekici bir hal alıyor. Elçi heyetleri eşliğinde ya da bağımsız olarak Osmanlı topraklarına giren araştırmacılar, dil uzmanları, yazarlar ve ressamlar burada kalarak eser vermeye başlıyorlar. Özellikle 19. yüzyılda Osmanlıyı daha uzun süreli yaşamak isteyen Polonyalı ressamlar, 17 ve 18. yy. minyatürlerinden oldukça etkilenen ve belki bu yüzden Batı portreciliğinden çok farklı bir tarza bürünen Polonya resmine farklı tatlar katıyorlar. Bu heyecan Osmanlı toplumundaki gündelik hayatı bir misafir kalemden izleyebilmenin lezzetiyle birleşiyor ve bir merak seliyle savuruyor sergiyi gezenleri.
   <br/>
   <br/>
   Ne var ne yok?
   <br/>
   <br/>
   Serginin kapsamı şöyle özetlenebilir: Atlar üzerinde, tüm techizatıyla beraber sergilenen mankenler; a) Osmanlı sipahi, piyade kıyafetleri, kalkan, kılıç, miğfer, sancak, tuğ, okyay, sadaklar b)Kumaş, halı, yastık ve el işlemeleri c) Fermanlar, el yazmaları ve Kur'anlar d)Harita ve planlar, gravürler e) Aralarında Mihrimah Sultan, Sultan I. Mustafa, Sultan II. Osman, Sultan IV. Mehmed, Sultan III. Murad, Sultan III. Mehmed ve Kanuni Sultan Süleyman'ın da yer aldığı portreler f) Huzura kabul resimleri g) Viyana kuşatmasına ait resim, tablo ve belgeler h)Varna, Estergon, Kamaniçe, Karlofça savaş ve barışına ait resimler ı) Hotin savaşı ve barışına ait büyük boy tablolar i) 1414, Çelebi Mehmed döneminden itibaren sefaretnameler j) Aralarında Fatih Sultan Mehmed'in 1456 tarihli Sırpça mektubu ile Mihrimah Sultan'ın Kral Sigismund August'a gönderdiği mektubun da yer aldığı mektuplar.
   <br/>
   <br/>
   Günümüz tarihçilerinin bir diplomasi başarısı olarak nitelediği Karlofça Anlaşmasının Mehmed Rami Efendi tarafından imza edilmiş orijinal metni de bu sergi sayesinde görülebilir. Zira bu antlaşmanın bizde bir nüshası yok. Öte yandan ressam Chlebowski'den ders alan Sultan Abdülaziz'in resim defteri gibi özel ve ilgi çekici bir parça, 19. yy. Polonya resim sanatında Hotin ve Viyana seferlerini konu alan gravür ve tablolar beğeniyle izlenecek diğer eserlerden.
   <br/>
   <br/>
   500 yıllık bir süreyi yansıtan ve 400 parçayı bulan bir eser topluluğunu ve çadırları sergilemek hiç kolay olmamış elbette. Türk ve İslam Sanat Eserleri Müzesi kendi kolleksiyonundaki bazı parçaların teşhirinden feragat etmek zorunda kalmış. Gelen eserler için uygun hava ve nem ortamının oluşması sağlanmış, pek çok ek tesisat yapılmış.
   <br/>
   <br/>
   Sergi vesilesiyle bastırılan Türkçeİngilizce katalog serginin kalıcı olmasını ve ilgililerin sözkonusu eserlerle ilgili bilgilere kolaylıkla ulaşmasını sağlayacak.
   <br/>
   <br/>
   20 Eylül'e kadar Türk ve İslam Sanat Eserleri Müzesi'nde olan sergi bir iki istisna dışında hiç sergilenmemiş ve benzerlerini kendi ülkemizde göremeyeceğimiz malzemelerden oluşması nedeniyle nadir rastlanacak, tarihe ve sanata ilgi duyanların ıskalamaması gereken seçkin bir etkinlik.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4751-savasta-ve-barista-sanat.html), [web.archive.org (arşiv bağlantısı)](http://web.archive.org/web/20140115021310/http://www.aksiyon.com.tr:80/aksiyon/haber-4751-savasta-ve-barista-sanat.html)
