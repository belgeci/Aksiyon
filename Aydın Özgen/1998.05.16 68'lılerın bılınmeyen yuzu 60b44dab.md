# 68'lılerın bılınmeyen yuzu

*Aydın Özgen 1998.05.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bugünlerde bir 68 nostaljisidir gidiyor. Bir mutlu kesim, hadiseyi bir tarafından yakalıyor, kendince bir yorum getiriyor ve 68'li olmanın dayanılmaz hafifliğine kapılıp gidiyor.
  </font>
 </div>
 <div id="newsText">
  <font class="detail-text">
   Dün olabildiğince özgür bir ortam isteğiyle sokaklara dökülen ama sonrasında en ağır işkencelere maruz kalan veya öldürülen yığınların temsilcileri o günleri anıyorlar. Ve bu çerçevede yürüyüşler, törenler düzenliyorlar. Oysa ki onların dün uğrunda mücadele ettikleri gerek özgür ortam, gerek toplumsal refah istekleri salt kendileri içindi. Bunun ne denli gerçekçi olduğunu o dönemler eylemlere katılanların, eylemleri bizzat yönlendirenlerin hayat çizgilerindeki seyirde gözlemlemek mümkün.
   <br/>
   <br/>
   68'li yıllar tüm dünyada olduğu gibi bizim toplumumuzda da geniş ölçekli öğrenci hareketlerinin olduğu dönemlerdi. Bu gösterilerin en sivrilen isimlerinden bazıları daha sonra idam edildi, bazıları çıktıkları dağlarda öldürüldü, bazıları ise nasıl olduysa bu mücadele döneminde "sıyrılmanın" yolunu bulup daha sonraları sefalarını sürdüler. 68'in proleter yanlısı, yoksul halkların haklarını savunan bu insanlarından bir çoğu nasıl olduysa devir değişince bir çok ballı köşe başlarını tuttular.
   <br/>
   <br/>
   68 hareketi ve mensupları bugünlerde, sanki bir zımni anlaşmaya riayet ediyor gibi tek yönüyle; ne kadar vatan/milletsever, ne kadar ilerici, ne kadar şiddet karşıtı, aydınlıkçı ve aydınlatıcı, çağdaş olduklarını sunmaya çalışıyorlar. Biz bu dosyada, alışılmışın dışına çıkıp 68'i ve 68'lileri madalyonun öteki tarafına bakarak incelemeye niyetlendik.
   <br/>
   <br/>
   1960'lı yılların ilk yarısından itibaren öğrenci gençliğinin biraraya geldiği mekanlar ve dernekler yeni isimler ile kendilerini ifade etmeye başladılar. Bunlardan birisi de Türkiye Devrimci Gençlik Federasyonu, diğer adıyla DevGenç'ti. DevGenç, Fikir Kulüpleri Federasyonu'nun içerik ve isim değişikliğiyle meydana gelmişti. DevGenç'in sistem ile mücadelesi dağa çıkmak şeklinde özetlenebilirdi.
   <br/>
   <br/>
   Birliğe dahil üyelerin 10 Kasım 1968'de Samsun'dan başlatıp Ankara'ya kadar sürdürdükleri Mustafa Kemal Yürüyüşü gençliğin gerçekleştirdiği en önemli eylemlerden birisiydi. Aradan otuz sene geçti ve 98'e geldik, o zaman yürüyüşe katılanların bir çoğu hayattan göçtü, bir çoğu da dede denecek yaşta. O dede denecek yaştakiler geçmişi yad etmek için veya vakitlerini hoşça geçirmek için bugün yine aynı yürüyüşü gerçekleştiriyorlar. Fakat işin garip tarafı bu isimlerin geçmişte devlete bizzat karşı gelerek veya daha da ötesi düşmanca tavırlar alarak, mutluluk getireceğine inandıkları bir ideoloji adına yürümüş olmalarıydı. Bugünse, dün yıkmak, parçalamak istedikleri devletin ve onun kurucusunun adını verdikleri bir yürüyüşü gerçekleştiriyorlar: "Tam Bağımsız Türkiye İçin Mustafa Kemal Yürüyüşü." Bu isimlerden birçoğunun, dün devlete karşı nasıl hasmane tavırlar ve davranışlar göstermiş oldukları devletin resmi belgelerinde de sabit.
   <br/>
   <br/>
   68'liler Vakfı neyin nesi?
   <br/>
   <br/>
   1968'li yıllarda oldukça faal olan öğrencilerin yaptıkları protesto gösterileri ve yürüyüşler onlar için gündelik bir meşgale halini almıştı. Bu gösteri ve yürüyüşler arasında öyleleri vardı ki hem istemleri açısından hem de sonuçları açısından aradan geçen uzun yıllara rağmen bir türlü unutulamadı. Mesela Meşhur 6. Filoyu protesto gösterileri veya Samsun'dan başlayıp Ankara'ya kadar süren Mustafa Kemal Yürüyüşü gibi... 6. Filo sonuçları itibariyle unutulmazlar arasında yer alırken Mustafa Kemal yürüyüşü ise istemleri açısından unutulmadı. Mustafa Kemal Yürüyüşüne çıkanlar sosyalist bir devrim özlemi içinde komünizmi Mustafa Kemal çizgisine oturtma amacını güdüyorlardı veya en azından bunu söylüyorlardı. Oysa Mustafa Kemal çizgisi ile komünizmin ne kadar örtüştüğü konusunu tartışmaya açmak bile abes olsa gerek.
   <br/>
   <br/>
   Bu çizginin devamı niteliğinde olup 68 ruhunu ne kadar taşıdığı şüpheli bazı kişiler bugün çıkıp "68'liler Birliği Vakfı"nı kuruyorlar ve eskiye özlemin her noktada zirveye çıktığı günümüzde tekrar Mustafa Kemal Yürüyüşü düzenliyorlar. 68'in bıçkın delikanlıları şimdinin dede veya ninelerinin yaptıkları bu yürüyüşe aslında ilk etapta kimsenin karşı çıkmaması lazım. Oysa 68'liler Birliği Vakfı'nın üyelerinin ki hepsi bu yürüyüşe katıldılar geçmişleri kısaca irdelendiğinde bu yürüyüşe karşı çıkmanın ne kadar kaçınılmaz olduğu da görülecektir. Hepsi geçmişte devlete karşı saf tutmuş, ne kadar kanunsuz eylem varsa katılmış ve devletin resmi makamlarının düzenlediği raporlarda kendilerinden sayfalarca bahsedilip bir çoğu da hüküm giymiş bu kişilerin bugün Atatürk'ün de adını kullanarak sözde demokrasi adına yürüyüşler yapmaları ve gösteriler düzenlemeleri oldukça garip. Şimdi isterseniz bu vakfın kurucularını ve üyelerini tek tek isim halinde tanıyalım ve onların geçmişlerini irdeleyelim.
   <br/>
   <br/>
   İşe önce vakfın başkanı HAŞMET ATAHAN'dan başlayalım. Kendisini Sivil Toplum Kuruluşları Birliği'nden tanıyoruz. Bu topluluğun dönem sözcülüğünü yapmakta. Geçmişin hızlı devrimcisi. Emniyet Genel Müdürlüğü'nün hazırladığı istihbarat raporlarına göre, 1969 yılında İstanbul Üniversitesi Hukuk fakültesi Dekanı Prof. Dr. Orhan Aldıkaçtı'nın aracına bomba yerleştirme zanlılarından birisi. 1968'li yıllarda Merkezi Ankara'da açılan Türkiye Devrimci Gençlik Federasyonu (TDGF)'nin yönetim kurul üyeliğini yaptı. DevGençli arkadaşlarıyla birlikte 1970 yılında hazırladıkları sözde yasadışı üniversite yasasının yanısıra 15 ve 16 Haziran 1970 tarihinde meydana gelen işçi olaylarının baş aktörlerinden. Bu olaylardan dolayı İhsan Memoğlu, Işıtan Gündüz, Adem Ercan, Erden Arkan, Sefer Güvenç, Hidayet Kaya ve Veysi Sarıözen gibi isimlerle birlikte Sıkıyönetim Komutanlığı tarafından tutuklandı. Aradan geçen uzun süre zarfında provokatör kişiliğinden bir şey kaybetmeyen Atahan 25 Eylül 1979 tarihinde bu sefer İstanbul Üniversitesindeki eylemleri çıkardığı gerekçesiyle tekrar tutuklandı. Atahan'nın gerçek kimliği hakkında detaylı bilgiyi eşi Nuran Atahan'ın 16 Ocak 1997 tarihli Aktüel Dergisi'ne verdiği mülakatta da görüyoruz. Avukat olan bayan Atahan, Kumkapı cinayetiyle adını duyuran Zeynep Uludağ ile şaibeli Ali Kalkancı hadisesinin başkahramanı Fadime Şahin'in avukatlığını yapmıştı: "Eşimle 6869 yıllarında tanıştım. O, 68 olayları içinde belirli isimlerden biriydi. Olaylar yüzünden sürekli gözaltına alınırdı. Rahmetli kayınpederim de hukukçu olduğu için üçbeş ayda bir onu kurtarmak için Antalya'dan İstanbul'a gelirdi."
   <br/>
   <br/>
   MEHMET MUSTAFA YALÇINER; derneğin en etkin isimlerinden birisiydi fakat daha sonra derneğin icraatlerini beğenmeyerek istifa etti. Yalçıner'in geçmişte devrim ile ilgili fikirleri evrensel bir nitelik arzediyordu herhalde; çünkü kendisi 1969'larda Filistin'e giderek gerilla eğitimi gördü. Daha sonra Türkiye'ye 70'li yılların ilk yarısında döndü. Onun dönüş zamanı devrimci solun özellikle gençlik kanadının yeni bir eylem tarzı geliştirdiği dönemlere denk gelmekteydi. Geleneksel sol çizgiden kopan bir kesim o dönemler devrim özlemlerini dağlarda aramaya başladılar. Bu çerçevede kurdukları Türkiye Halk Kurtuluş Ordusu ile propagandalarını silahlı eylem metodu üzerine kurmuşlardı. İşte tam bu tarihlerde yurda dönen Yalçıner de tereddüt etmeden Türkiye Halk Kurtuluş Ordusu'na katıldı. Hatta ElbistanAkçadağ Karargahı'nın kurucuları arasında yer aldı. 1971 yılında kendi kurduğu bölgede jandarma ile girdiği silahlı çatışmada yaralı olarak ele geçirilip tutuklandı. Mahkemede bu olayı şu sözler ile anlatıyor Yalçıner: "Amerikan radar üssünü tahrip etmeye gidenler yedi kişiydi. Sinan Cemgil, Kadir Manga, Alpaslan Özdoğan ve Hacı Tonak bulunuyordu. Çatışmada Sinan Cemgil, Kadir Manga ve Alpaslan Özdoğan'ın yaralı iken vahşice kurşunlandığını, benim de üzerime 5060 metre mesafeden 1520 mermi sıkıldığını, köylülerin olay yerine gelmesi nedeniyle, sonradan atılan mermilerle yalnız kolumdan yaralanarak şans eseri kurtulduğumu belirtmek isterim." Türkiye Halk Kurtuluş Ordusu davasında ömür boyu hapse çarptırıldı ama 74 affından yararlanarak cezaevinden çıktı.
   <br/>
   <br/>
   Partileşme süreci başlıyor
   <br/>
   <br/>
   DevGenç'in dağda hak arama yöntemini beğenmeyen bazı isimler partileşme fikirleri etrafında biraraya gelip parti kurma yoluna gittiler. Bu isimlerin tamamına yakını bugün 68'liler Birliği Vakfının üyeleri arasında bulunuyor. Kurulan partinin ismi; Türkiye Devrimci Komünist Partisi/İnşa Örgütü(TDKP/İÖ) olarak kararlaştırıldı. Tabii ki yasadışı bir partiydi bu. Emniyet Genel Müdürlüğü'nün hazırladığı İstihbarat Raporuna göre partinin kurucuları arasında şu isimler bulunmaktaydı: "TDKP'nin kuruluş kongresine, MK'den: ERCAN ÖZTÜRK, METİN GÜNGÖRMÜŞ, YAVUZ YILDIRIMTÜRK, VELİ YILMAZ ve ERTAN GÜNÇİNER. İstanbul bölgesinden; ELİF GÖNÜL ÖZTÜRK, SEMİH ORCAN ve KEMAL KOD ADLI delege. İzmir bölgesinden; MUAMMER NADİR KAYA, BÜLENT SOYSAL. Ankara bölgesinden; HACI TONAK, MEHMET ÇARALAN. Doğu bölgesinden; TESLİM (TAHSİN) DEMİR. Adana bölgesinden; EMİR GUNT, ALİ İHSAN GEZER. Yurt dışından ise ERHAN isimli bir kişi ile ismi tespit edilemeyen üç kişi olmak üzere 20 kişinin katılması gerekirken delegelerden biri randevusunu kaçırdığından katılmamıştır."
   <br/>
   <br/>
   Partinin kuruluş kongresi için İzmir ili seçildi. Emniyet'in hazırladığı istihbarat raporunda bu dönem şu şekilde anlatılıyor: "19 kişinin katılmasıyla İzmir'de yapılan bu kongrede ev bulma ve güvenliğin sağlanması görevini MUSTAFA YALÇINER ile MUAMMER NADİR KAYA üstlenmişlerdir. Kongre süresince güvenlik için biri tanburalı otomatik olmak üzere sekiz silahı MUSTAFA YALÇINER ve MUAMMER NADİR KAYA İzmir il örgütünden temin ederek getirmişlerdir. Bu silahlardan tanburalı otomatik tabancanın ABDÜLKADİR KONUK'un DEVYOL ve diğer örgütler ile eylem birliği sırasında İzmir Gültepe olaylarında Polis Memuru ALİ HİKMET KAŞIKÇI'nın öldürülmesi olayında kullandığı silah olduğu tespit edilmiştir."
   <br/>
   <br/>
   Kongre sonrasında illegalite kuralları gereği her üyeye bir kod adı verilmişti. Yalçıner'in kod adı KADİR'di. Diğer üyelerin kod isimleri ise şöyleydi: ERCAN ÖZTÜRK (HÜSEYİN), METİN GÜNGÖRMÜŞ (TUFAN), YAVUZ YILDIRIMTÜRK (MURAT), VELİ YILMAZ (ŞİŞMANHÜSEYİN), ERTAN GÜNÇİNER (TAHİR), ELİF GÖNÜL ÖZTÜRK (AYHAN), MUAMMER NADİR KAYA (ZAFER), HACI TONAK (RECEPKEMAL), MEHMET ÇARALAN (HAYDAR), TESLİM (TAHSİN) DEMİR (KARA), EMİR GUNT (HALİT), ALİ İHSAN GEZER (ABBAS).
   <br/>
   <br/>
   Eren kendi evini üs olarak kullandırttı
   <br/>
   <br/>
   68'in aktörleri özellikle 12 Mart dönemiden sonra büyük oranda pasifize edildiler. Kimileri idam edildi, kimileri hapishanelere gönderildi. Geride kalanlar ise yer altından faaliyetlerine devam etmeye çalıştı. 1980'li yıllara değin bu illegal faaliyetler artarak devam etti.
   <br/>
   <br/>
   68'liler Birliği Vakfı'nın 1 Mayıs'ta başlattığı Mustafa Kemal Yürüyüşü'ne katılan ve derneğin etkin isimlerinden biri olmasına rağmen perde gerisinde bir görüntü sergileyenlerden birisi de GÖKALP EREN. Bugünlerde demokrasiden, insan haklarından dem vuran Eren'in geçmişi pek de parlak değil. İllegal partinin İzmir'deki kuruluş kongresinde SELİM kod adıyla yer alan Eren'den de İstihbarat Raporunda sıkça söz edilmekte. Sözkonusu partinin İstanbul il komitesinde sekreter olarak yer alan Eren bu illegal partinin Merkez Yürütme Komitesi toplantıları için hiç çekinmeden evinin kapılarını açmıştı. Emniyet İstihbarat Raporunda "3. MERKEZ YÜRÜTME KOMİTESİ TOPLANTISI" başlığı altında bu olay şöyle anlatılmakta: "1980 yılı mayıs ayının ilk haftasında GÖKALP EREN'in Göztepe Kayışdağı caddesi Yol sokak Kerim Apartmanı 6/20 sayılı dairesinde tüm üyeler, ERCAN ÖZTÜRK, METİN GÜNGÖRMÜŞ, MUSTAFA YALÇINER, GÖKALP EREN, VELİ YILMAZ, ERTAN GÜNÇİNER, İHSAN ÇARALAN'ın katılmasıyla yapılmıştır. Toplantıda 1 Mayıs 1980 kutlamaları ve bazı iş yeri ve fabrikalarda, işin durdurulması ve yavaşlatılması eylemleri üzerinde durulmuş, kitle eylemlerinin 1 Mayıs 1980 kutlamalarında yetersiz olduğu görüşüne varılmış, konu ile ilgili genel değerlendirmenin Merkez Yayın Organı YOL DERGİSİNDE yayınlanmasına karar verilmiştir."
   <br/>
   <br/>
   Raporun 4. MERKEZ YÜRÜTME KURULU TOPLANTISI başlığını taşıyan kısmında ise partinin Kürt halkını sömürmeye nasıl karar verdiği detaylarıyla yer alıyor. 1980 yılının temmuz ayında yine GÖKALP EREN'in evinde toplanan tüm üyelerin aldıkları başlıca kararlar şöyle anlatılıyor: "Kürdistana yönelik çıkarılacak mahalli bir gazetenin KÜRDİSTANDA DEVRİMİN SESİ adı altında Kürtçe DENGE SORİŞLİ KÜRDİSTAN başlıklı bir gazetenin çıkarılmaya başlanması, bu gazetenin yazılarının Doğu Kürdistan Sorumlusu TESLİM (TAHSİN) DEMİR sorumluluğunda bu komite tarafından hazırlanması ve sekreteryanın denetiminden geçtikten sonra yayınlanması kararlaştırılmıştır."
   <br/>
   <br/>
   Büyük bir gizlilik içerisinde yapılan bu toplantılarda alınan kararlar da aynı gizlilik içinde üyelere aktarılmaktaydı. Her ihtimale karşı bir sonraki toplanma yerlerini değiştiren parti üyeleri 5. MERKEZ YÜRÜTME KURULU TOPLANTISI'nı 1980 yılının ağustos ayında MUSTAFA YALÇINER ve DEFNE SANDALCI tarafından kiralanan Kadıköy, Erenköy Çamlık Sitesi İntaş Blokları B blok 43 no'lu örgüt evinde yaptılar. Bu toplantıda alınan başlıca kararlar şöyleydi; parti içinde kesinlikle kod isimlerin kullanılmasının zorunluluğu, TDKP'nin kitle mücadelesinin benimsenmesi, Özellikle TÜRKİŞ ve DİSK gibi sendikalarda muhalefet hareketinin oluşmasını sağlamak, bundan sonra yapılacak toplantıların güvenlik açısından ayrı ayrı yerlerde gruplar halinde yapılması, vs...
   <br/>
   <br/>
   Paravan adresler ve illegal yayınlar
   <br/>
   <br/>
   12 Eylül askeri darbesinin idareyi ele geçirmesiyle örgütte ve özellikle üyeleri arasında panik yaşandı. Bu dönemde deşifre olan bazı isimlerin yerine yenileri seçildi; tabii ki büyük bir gizlilik içinde. Sözkonusu örgüt hakkında hazırlanan istihbarat raporunda bu yeni üyelerin seçimi ve işbölümü ise şu şekilde anlatılıyor: "1980 yılı ekimkasım aylarında VELİ YILMAZ'ın İstanbul'da Gür Reklam Bürosu'nda, ERTAN GÜNÇİNER'in de İzmir'de bir kısım parti üyesi arkadaşlarıyla yakalanmasından sonra, sekreterya bir toplantı yaparak illegal tedbirlerin artırılması, merkezin örgütlenmesi deşifre olduğundan değiştirilmesi kararlaştırılarak sekreterya lağvedilmiş. Yakalanan iki kişinin yerine yeni üye alınmayarak yürütme komitesinin iki üyesi MUSTAFA YALÇINER ve YAVUZ YILDIRIMTÜRK pratik örgütsel faaliyetin dışına çekilmiş, ERCAN ÖZTÜRK, METİN GÖNGÖRMÜŞ ve GÖKAL EREN aktif yürütme komitesinde görevlendirilmişler."
   <br/>
   <br/>
   TDKP'nin son örgütlenme şekli 10 Nisan 1981'e kadar devam etti. Paravan adreslerde çıkartılan yasadışı ve bölücü yayınlar büyük bir gizlilik ve aynı oranda büyük bir titizlilikle basılıp dağıtılmaktaydı. Yurda kanunsuz olarak sokulan dizgilerde basılan gazete ve dergiler her ilde belirlenen kuryeler aracılığıyla dağıtılmaktaydı. Örgütün yayın organı DEVRİMİN SESİNDE yayınlanan yazılar sekreterya tarafından yazılmaktaydı. Gerek bu yayınların dağıtımı için gerekse kapsamlı bir üye bulma mekanizması için geniş çaplı çalışmalara girişen örgüt bu mekanizmalarda görevlendirileceklerin kimliklerinin gizli tutulmasını ve hepsinin birer kod isim kullanmasını şart koşmaktaydı. İstihbarat Raporunda bu durum şu sözler ile ifade ediliyor: "Militanlar için birer şifre kitabı belirlenmiştir. Belirlenen bu kitaplardan isim ve adreslerini yazarak şifrelemeleri istenmiş üyelerden. Bunların kimlikleri, faaliyet alanları ve adreslerinin kimse tarafından bilinmemesi gerektiğinden bu bilgiler sadece Merkez Yürütme Komitesi tarfından örgüt arşivinde saklanmakta."
   <br/>
   <br/>
   Burada akla hemen şu soru geliyor; yer altında sinsi bir şekilde hazırlıklara girişen bu isimlerin amacı hiç şüphe yok ki kendi ideolojileri doğrultusunda devlet nezdinde bir değişikliğe gitmekti. Eğer devlete karşı bir tavır almamış olsalardı, kanunsuz bir iş ve eylem yapmıyor olsalardı neden kod isim kullanıp üyelerini gizleme ihtiyacı duyuyorlardı? Tabii işin hüzün veren tarafı ise dün devlete karşı en acımasız eylemlerde bulunmuş bu isimlere bugün itibar edilmesi.
   <br/>
   <br/>
   İlk dönemler vakfın kurucuları arasında yer almasına rağmen daha sonraları icraatlerini beğenmeyip istifa eden Mustafa Yalçıner'in Kanal 7 Televizyonu'nda vakıf üyeleri hakkında anlattıkları çok çarpıcı. Yalçıner'e göre vakfın tamamı olmasa da büyük bir kısmı darbe çığırtkanlığı yapmakta: "68'lerde darbecilik yapanlar, benzeri şeyleri bugün de yapmak istiyorlar. Uzun süre sessiz kaldılar. Birşeyler yapmak için ben de kurucuları arasında yer aldım. Ama yapılabilecek bir şey olmadığını gördüğüm için istifa ettim. Şimdi uzun süre sessiz kalanlar, bir yerlerden bir işaret çakıldığında, ki işaret de bellidir. 28 Şubat'ta yayınlanmıştır genelgeyle hemen uyum sağladılar bu sürece. Sadece uyum sağlamakla kalmadılar. Bit kanlanması oldu. Uzun süre ses çıkarmama basireti gösterenler, diyelim şimdi emniyetli bir politika yapabilecekleri şartların oluştuğunu hissettiler. Eskiden de yaptıkları şeyi devam ettirmeye çalışıyorlar." Hemen devamında Yalçıner bu insanların ne denli ihbarcı bir kişilik taşıdıklarını da anlatıyor. Geçmişte birlikte omuz omuza mücadele vermiş bir insanın tahlillerinin önem arzettiği aşikar: "78'de yaptıklarını biliyorum. Örneğin o dönem gazete çıkarırlardı. Gazetelerde devrimci gençlerin adreslerini, isimlerini vererek, hatta krokilerle nerede kaldıklarını göstererek ihbarcılık yaparlardı. Şimdi de aynı şey yapılıyor. Ama ihbarcılığın ne için yapıldığı da önemli. Bugün vakfın durumu 68 emekliler kulübü durumundadır."
   <br/>
   <br/>
   Gelirleri gasp ve soygunlardı
   <br/>
   <br/>
   Bu insanların devlete, anayasal düzene karşı nasıl bölücü işlevler yüklendikleri de raporda detaylı bir şekilde anlatılıyor: "Milli Güvenlik Konseyi (MGK) ve Sıkıyönetim Komutanlıklarının yasaklamalarına rağmen çıkardıkları illegal DEVRİMİN SESİ gazetesi vasıtasıyla bölücülük yaptıkları her sayısının tetkikinden görülmektedir. Bu yayın organları, bildirileri ile temel güvenlik kuvvetimiz Türk Silahlı Kuvvetlerine, anayasal düzene ve anayasal çerçeve içinde kurulan müesseselere karşı milletin güvenini sarsıcı, bu kuruluşları tahkir edici, milli duygulardan uzaklaştırıcı, kanun hakimiyetini zayıflatıcı bilgilerle kitleleri şartlandırıp, asılsız haberlerle ülkede huzursuzluk propagandası yapıp halkı düzene karşı kışkırttıkları görülmektedir." Örgütün propagandasını etkili bir şekilde yürütebilmek için gereken parayı gasp ve soygunlar ile nasıl elde ettiği de yer alıyor raporda: "TDKP yukarıda anlatılan eylem ve faaliyetleri gerçekleştirebilmek için gereken parayı soygun, gasp, üye aidatları ve açılan bağış kampanyaları ile yayın organlarının satışından elde edilen gelirlerden sağlamaktadır."
   <br/>
   <br/>
   Polis tarafından sorgulanan Türkiye Elektrik Kurumu'nda (TEK) görevli SEZAİ SEZGİN'in şimdiki 68'liler birliği vakfı kurucularından o zamanın parti üyelerinden CELAL BEŞİKTEPE hakkında anlattıkları nasıl bir ihanet içinde olduklarını gözler önüne sermekte. Sezgin ifadesinde aynen şunları anlatıyor: "TEK'te bulunan gizli ve çok gizli ibareli haritalardan iki adedini CELAL BEŞİKTEPE'ye verdiğini belirtmesi üzerine sözkonusu şahıs yazıhanesinde ozalite çekilmiş haritalarla birlikte yakalanmıştır."
   <br/>
   <br/>
   İşte şimdinin sözde demokrasi isteyen 68'liler Birliği Vakfın'nın kuruluşu böyle bir süreç izliyor. Emniyet Genel Müdürlüğü'nün İllegal Örgütlerin Güdümünde Faaliyet Gösteren Kuruluşlar Raporu'na göre 68'liler Birliği Vakfı yukarıda sözü edilen Türkiye Devrimci Komünist Partisi'nin yasal olmayan uzantısı ve vakıf zaman zaman, 1980 öncesinde güvenlik güçleriyle girdikleri çatışmalarda ölen komünist militanları unutturmamak için etkinlikler düzenliyor.
   <br/>
   <br/>
   68'in iki yüzü
   <br/>
   <br/>
   68 kuşağı olarak adlandırılan geniş ölçekli protesto gösterilerini içeren bu kavram aslında bize yakın bir içerikte değildi. Avrupa'da başlayan bu hareketin özünde paralı eğitim bahane edilerek mevcut yönetimlere duyulan tepki vardı. Refah düzeyinin bizim gibi geri kalmış veya daha nazik ifadeyle gelişmekte olan ülkelerin ilerisinde seyrettiği Fransa ve Avrupa'daki gösteriler bir nebze gençlerin vakit geçirme babındaki hobileri gibi bir hal almıştı. Hızla yayılan bu dalganın bize yansımaması düşünülemezdi. Ve derken bu rüzgara biz de katıldık.
   <br/>
   <br/>
   Oysa bizim neye karşı çıktığımız da aslında o kadar açık değildi. Anadolu'nun bağrından kopup gelen genç dimağlar karşılaştıkları şaşaalı kent hayatına adapte olmaya çalışırken aslında içten içe bir eleştiri de yapıyordu. Geldikleri yerler ile kendilerine yaşama imkanları oluşturmaya çalıştıkları kent hayatının arasındaki bariz refah düzeyi bile onları tek başına bu eylemlere, protesto gösterilerine yöneltmeye yetti belki. 68 rüzgarı da bahane edilerek bu genç insanlar birileri veya belirli gruplar tarafından çok rahatlıkla kullanıldı. 5 Mayıs tarihli Yeniyüzyıl'daki köşesinde Kerem Çalışkan'ın da dediği gibi bizim 68'imiz herşeyiyle ve her şeye rağmen savaş içerikliydi. Oysa Avrupa'nınki özgürlükler içermekteydi savaşın tersine: "Avrupa'da 68, özgürlükçü ve antiotoriter bir felsefeye sahipti. Bu yüzden Avrupa 68'i içinde yeralanlar Avrupa'da yeşilci, çevreci ve sivil toplumcu hareketin çekirdeğini oluşturdular. Türk 68'lileri ise kendilerini en marksist, en leninist, en komünist olarak tanımlamakla gurur duydular. Devrim için savaşmayana komünist denmez diyerek silaha sarılmayı marifet saydılar."
   <br/>
   <br/>
   Zeynep Göğüş de bir gün sonraki yazısında 68 kuşağını eleştiriyordu. Göğüş'e göre de bizim 68 ile Avrupa 68'i arasında derin ayrılıklar mevcuttu: "Sonraki yıllarda Avrupalı 68 kuşağı ile bizimkilerin arasında büyük fark olduğunu görecektim. Gerçi Brüksel'de üniversiteye başladığımda 68'liler diplomalarını almışlardı, ama doktora yapan 68'li arkadaşlarım oldu. Onlarda bulduğum 68 değerleri herşeyden önce kafa ve beden özgürlüğüydü, eleştiriye açık olmaktı, sivil toplumculuktu, feminizmdi, çevrecilikti, savaşa hayırdı, psikanaliz merakıydı, bol bol aşktı. Bizde ise "örgüt"ün tüm ceberrutluğunu kullanıp 70'li yıllarda ODTÜ kampusünde kız ve erkek öğrencilerin elele tutuşmasını yasakladığını hatırlayınca tüylerim diken diken oluyor... Batı'nın Yeşil liderleri temsil ettikleri bu değerlerle birlikte Yeşil hareketin öncüsü oldular, nükleer silahlara karşı kampanyayı yürüttüler. Yeşil Partileri onlar kurdu, özellikle Almanya'da başarı gösterdiler, parlamentolara girdiler. Batı'da 68 kuşağının bir çizgisi oldu. Ya bizde ne oldu? Bizim buraların çoraklığından mı nedir, 68 kuşağına dahil olanlar "yeşeremedi". Silahlı hareket varken çevrecilikle kim ilgilenirdi? Yeşil Parti falan hak getire.."
   <br/>
   <br/>
   Her yönüyle kendi 68 hareketimize eleştirel bir gözle baktığımızda bu görüşlerin ne denli haklılık içerdiklerini görebiliriz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3740-26-68lilerin-bilinmeyen-yuzu.html), [web.archive.org (arşiv bağlantısı)](http://web.archive.org/web/20130530185437/http://www.aksiyon.com.tr:80/aksiyon/haber-3740-26-68lilerin-bilinmeyen-yuzu.html)
