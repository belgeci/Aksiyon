# Yıldızlar da kayar

*Aydın Özgen 1999.10.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son dönemlerde emekli paşaların ardarda gelen ölüm haberleri bir anda dikkatli gözleri yakın tarihin belleklerden silinmeyen dönüm noktalarına çevirdi.
  </font>
 </div>
 <div id="newsText">
  <font class="detail-text">
   Emekli Hava Orgenerali İrfan Özaydınlı'nın ölümü ile başlayan ve ardından Turgut Sunalp, İrfan Tansel, Doğan Beyazıt ve Muhsin Batur ile devam eden eski paşaların ebediyete uçuşu, bizi tarihin eski sayfalarını karıştırmaya sevketti. İhtilaller, ihtilal hazırlıkları, başarısız kalan darbe girişimleri ardından siyasete atılmalar, siyaset sahnesinde kendilerine yönelik ortaya konulan oyunlar... Açıklığa kavuşmayan nice sorularla birlikte ebediyete uçtular...
   <br/>
   <br/>
   Önce İrfan Özaydınlı'nın ölüm haberi geldi. Özaydınlı bir dönemler İçişleri Bakanlığı da yapmış paşalardan biriydi. 1939 yılında Kuleli Askeri Lisesi'nde başladığı askerlik hayatına yine kendi isteği ile son verdi. Genelkurmay Lojistik Başkanlığı görevinde iken yapılan 12 Mart Müdahalesiyle birlikte önü açıldı ve önce Eskişehir Sıkıyönetim Komutanlığı, daha sonra ise sırasıyla Hava Kuvvetleri Kurmay Başkanlığı ve Yüksek Askeri Şûra üyeliklerinde bulundu. Yüksek Askeri Şûra üyesi iken 1977 yılında kendi isteği ile istifa etti ve siyasete atıldı. Aynı yıl CHP Balıkesir milletvekili seçilerek Meclis'e girdi, Bülent Ecevit hükümetinde İçişleri Bakanlığı görevinde bulundu ve 1980 darbesi öncesi ayrıldı.
   <br/>
   <br/>
   Hava Kuvvetleri eski komutanlarından Orgeneral İrfan Tansel, ismini kamuoyuna büyük oranda 27 Mayıs darbesinde duyurdu. Menderes ve arkadaşlarının idamıyla sonuçlanan malum darbenin önemli isimlerinden biri olan Tansel, darbeden sonra çok geçmeden hakettiğini (!) almakta gecikmedi. Korgeneral olan Tansel, kısa süre zarfında orgeneralliğe yükseldi ve sonrasında ise Hava Kuvvetleri Komutanlığı'na getirildi. Başarıya ulaşmış bir darbenin beyin takımında olmanın da verdiği güçle ve hırsı sayesinde merdivenleri birer birer çıkan Tansel'in, bu beklenmedik yükselişi birilerini rahatsız etmiş olacak ki önünü kesme manevraları başladı.
   <br/>
   <br/>
   Orgeneral Tansel bir gün Washington Askeri Ataşeliğine atandığını duydu. Bunu kolay kolay kabullenecek tipte biri değildi. Direnmeyi göze aldı. İşte bu çerçevede emrindeki jetleri Cumhurbaşkanlığı Köşkü üzerinde dolaştırmaktan geri durmadı.  Başarılı da oldu çünkü atama kararı durdurulmuştu. Tansel darbe sonrası getirildiği Hava Kuvvetleri Komutanlığı'nda tam sekiz yıl görev aldı. Sonra kendi isteğiyle ordudan ayrıldı ve önceleri karşı çıktığı hatta engellemek için jetlerini dahi uçurmaktan geri durmadığı dış görevi, bu sefer kendiliğinden kabul etti ve emekliliğinden sonra Ottawa Büyükelçiliği'ne atandı.
   <br/>
   <br/>
   Kader ağlarını örmeye başlamıştı bir kere. Emekli askerlerin ölüm haberleri peşi sıra gelmeye devam etti, bu iki aylık süre zarfında. Özaydınlı ve Tansel'in vefatlarının ardından, Turgut Sunalp Paşa'nın ölüm haberi geldi.
   <br/>
   <br/>
   Evren Sunalp'ı neden istemedi?
   <br/>
   <br/>
   Yakın tarihimizin önemli aktörleri arasında yer alan Turgut Sunalp'ın hayatı incelendiğinde kafalardaki soru işaretlerinin bir çoğunun kendiliğinden cevabının ortaya çıkması kaçınılmaz olacaktır. TSK içinde önemli işlevler yüklenen Sunalp'ın en önemli özelliği gösterdiği hızlı yükselişti. Askeri çevreleri yakından tanıyan gazeteci Mehmet Ali Kışlalı, Sunalp'ın ölümünden sonra kaleme aldığı yazısında onun bu hızlı yükselişini bir yandan bilgisi ve zekasına bağlarken diğer yandan da bunu zamanın başbakanının hesapları ile açıklıyordu: "Orgeneral olduğunda bir yandan TSK'nın yerleşmiş gelenekleri, diğer yandan da zamanın başbakanının TSK üzerindeki hesapları, Sunalp'ın en üst noktaya çıkmasına izin vermedi." Peki Sunalp Paşanın hızlı yükselişinin önüne konulan bu engeller kime ne sağlama amacı güdüyordu? Bu soruya cevap bulabilmek, büyük oranda 12 Eylül darbesini irdelemekle mümkün.
   <br/>
   <br/>
   12 Eylül askeri darbesinin en önemli özelliklerinden biri Türk siyasi hayatını düzenlediği gibi siyaset arenasına yeni aktörler katmak olmuştu. Askerler idareye el koyduktan sonra aslında hemen seçime gitmeyi ve sivil bir idarenin iş başına gelmesini arzuluyorlardı. Evren ve arkadaşları tarafından oluşturulan Milli Güvenlik Konseyi'nin dile getirilmese de gönülleri yakın çevrelerinden birinin siyasi bir parti kurması ve seçime girmesinden yanaydı. Askeri yönetim asker birinin kuracağı bir partinin seçimlere girmesine ortam hazırlamaya başladı. Sonunda konsey üyeleri tercihlerini Sunalp'tan yana kullandılar ve MDP'nin başkanı oldu.
   <br/>
   <br/>
   İlk başta bu tercih Sunalp Paşa için bir ödül gibi gözükürken çok geçmeden aslında ödülden çok bir manevra olduğu ortaya çıkacaktı. Genelkurmay Başkanı Evren'den sonra teamüller gereği sıra Orgeneral Necdet Üruğ'daydı. Oysa Evren'den sonra Genelkurmay Başkanlığı'na Üruğ'un yerine MGK üyesi Nurettin Ersin getirildi. Ersin'in Genelkurmay Başkanlığı'na getirilmesi, acaba Sunalp ile ilgili manevra olabilir miydi? Kuşkusuz öyleydi, ama biz bu soruya cevabı yine Kışlalı'nın satırlarında arayalım. "Üruğ, Sunalp'ı diğer birçok silah arkadaşları gibi, çok beğenirdi. Onun biraz da siyasi iktidar tarafından hak ettiği yere getirilmediğini düşünenler arasındaydı" diyen Kışlalı'ya göre Sunalp'ın seçimlerde başarısız olmasının tek sebebi Evren'di. Aslında Evren'in bu manevrasından daha o günlerde haberdar olan Sunalp'ın bunu itiraf etmesi epey gecikecekti.
   <br/>
   <br/>
   Sunalp yıllar sonra bu itirafını Zaman Gazetesi Yazarı Mustafa Ünal'a yapacaktı: "Biz AP'nin oylarını hedefliyorduk. Ben ısrarla Demirel ve çevresiyle ilişkiye girmek istedim. Bunun için bazı çabalarım da oldu. Fakat Evren'in başkanlığındaki konsey bunu engelledi."
   <br/>
   <br/>
   Evren ve 4 konsey üyesinden 'Beşi bir yerde' diye sitemle söz ederdi ve eklerdi: Parti kurdurarak beni kendi oyunlarına alet ettiler. Ben buna 'Önce mama verdiler sonra kama...' diyorum." Peki Evren neden Sunalp'ın başbakan olmasını istemiyordu. Halbuki yapılan 12 Eylül darbesinin getirdiği sürecin sürmesinde asker kökenli bir ismin önemli katkıları olabilirdi. Kışlalı'ya göre Evren'in Sunalp'ı istememesinin en önemli sebebi onun Üruğ ile yakın ilişkiler içinde olmasıydı: "SunalpÜruğ yakınlığı, Sunalp'ın seçimlerle başbakan olması ve Genelkurmay Başkanlığı kesin olan Üruğ ile işbirliği yapması olasılığı Evren ve arkadaşlarını pek memnun etmemişti." Derken 1983 seçimleri oldu ve paşa başarısızlığa uğradı. 1960 yılında Kıbrıs'a ayak basan Türk askerlerinin başında yer alan Sunalp Paşa, aynı zamanda Ege Ordu Komutanlığı'nın da kurucu komutanı olmuş, "başarılı müzakereci" olarak bilinen Paşa defaatle NATO'da da görevler almıştı. Bu başarılı kariyerin ardından gelen mağlubiyet paşanın uzlete çekilmesine sebep oldu ve kendisinden ölümüne dek pek haber alınmadı...
   <br/>
   <br/>
   Devrimin başkanı Batur olacaktı
   <br/>
   <br/>
   Turgut Sunalp Paşa'yı bir başka etkili emekli general Muhsin Batur'un ölümü izledi. O da Sunalp gibi emekli olduktan sonra, askeriyedekinin aksine köşesine çekilmeyi yeğleyen isimlerdendi.
   <br/>
   <br/>
   Fiilen katılmamış olmasına rağmen 27 Mayıs ihtilali ve 9 Mart ile 12 Mart arası gidip gelen, sonunda 12 Mart'ta muhtıra vermeyi kararlaştıran kadroların önemli isimlerinden birisi olan Batur, yaptıkları kadar hayal edip de yapamadıklarıyla da öne çıkan bir isimdi.
   <br/>
   <br/>
   27 Mayıs İhtilali yapılırken kurmay albay rütbesindeydi ve ihtilal sonrası Başbakan Menderes'i tutuklama işi ona düşmüştü. Kütahya'da Başbakanı tutuklayan Batur, 27 Mayıs'ta önemli bir işlev yüklenmedi zira bir on yıl beklemesi gerekiyordu.
   <br/>
   <br/>
   Tarihler 1970'li yılları gösterirken sol kesimde oluşan radikal oluşumların fikir babaları olası bir devrim için askerlerle birlikte hareket etmekten başka yolları olmadığını biliyorlardı. Bu beyin takımının önemli bir kesimi Doğan Avcıoğlu'nun çıkardığı Devrim Dergisi'nde toplanmışlardı. Devrim Dergisi'nin amacı isminden de anlaşılacağı gibi sol bir devrime ortam hazırlamaktı. Sivil kanatta Doğan Avcıoğlu, İlhan Selçuk, Mümtaz Soysal, Hasan Cemal, Uluç Gürkan ve benzeri isimlerin bulunduğu ortamda askeri kanatta ise Hava Kuvvetleri Komutanı Muhsin Batur ve Kara Kuvvetleri Komutanı Orgeneral Faruk Gürler gibi isimler öne çıkmaktaydı. Amaç belliydi, askerler darbe yapacaklar ve darbe sonrası sivil kesimde iletişime geçtikleri isimlerin bir çoğu da bakan olacaktı. Sivil ve askeri kesimin önemli merkezlerinden biri Hava Kuvvetleri Komutanı Muhsin Batur'un karargahıydı. Hatta hazırlanan Devrim anayasasının ilk tohumlarının bile bu karargahta atıldığı söylenir.
   <br/>
   <br/>
   Her şey büyük bir gizlilik içinde sürmekteydi. Öyle ki darbe hazırlığındakiler aralarına sızan MİT ajanının dahi farkına varamamışlardı. Devrim anayasasına göre yönetim dahi paylaşılmıştı. Cumhurbaşkanı gizlilik esası üzerine "Selim Bey", Başbakan ise "Yavuz Bey" olacaktı. Yani Faruk Gürler Cumhurbaşkanı, Muhsin Batur başbakan. Ama hayal edilen olmadı. Ne olduysa bir 89 Mart gecesi oldu. Büyük bir merak içinde o gece toplananlardan radikal sol bir darbe bekleyenlerin hayalleri altüst oldu. Kara Kuvvetleri Komutanı Gürler, o gece düğmeye basmayınca tüm planlar suya düşmüştü. Üç gün sonra karşı 12 Mart muhtırası verildi ve altında Gürler ve Batur dahil tüm kuvvet komutanlarının imzası vardı.
   <br/>
   <br/>
   Batur, Erbakan ile anlaştı mı?
   <br/>
   <br/>
   Peki 9 Mart gecesi önceden planlandığı gibi ordu mühadale etseydi ne olacaktı? Önce devrim anayasası yürürlüğe girecekti. Batur önderliğinde idareyi ele geçirecek devrim konseyi devrimin sağlıklı yürüyebilmesi için tüm siyasi partileri kapatacak ve ülkeyi tek başına Devrim Partisi yönetecekti. Ve belki ölümüne kadar iktidar Batur'un yönetiminde kalacaktı. Üstelik devrimin geleceğini garanti altına almak için de devrime karşı gelenleri yargılamak için devrim mahkemeleri kurulacaktı. Oysa tam tersi oldu, karşı 12 Mart muhtırası tüm 9 Martçı'ları mahkum etmeye başladı.
   <br/>
   <br/>
   Bir gece manevrasıyla 12 Mart muhtırasına imza atan Batur aynı zamanda başlayan yeni dönemin de etkin isimleri arasında yer aldı. 12 Mart sonrası MSP kapatılırken, Erbakan ise yurt dışına İsviçre'ye gitmişti. Ve 1973 yılında yapılacak seçimlerde Demirel'in AP'sinin kaçınılmaz bir başarı elde edeceği gözükürken, bir anda Erbakan'ın siyaset yasağı kalktı ve yurdışından dönüp tekrar siyasete atıldı. Söylenilen o ki Erbakan'ı İsviçre'den dönmeye ikna eden Batur ve Sunalp ikilisiymiş. Amaç ise; AP'nin başarısını önlemek.
   <br/>
   <br/>
   Başbakanlık bitti, cumhurbaşkanlığı verelim
   <br/>
   <br/>
   Başbakan olma hayali gerçekleşmeyen Batur'un geleneksel teamülleri delerek Genelkurmay Başkanı olmayı istediği herkes tarafından bilinmekteydi. 1973 seçimlerinde Cumhurbaşkanlığı'na aday olan Faruk Gürler ile bu konuda anlaştığı dahi söylendi. Plana göre Gürler Cumhurbaşkanı seçilince Batur da Genelkurmay Başkanı olacaktı. Bu çerçevede Batur, Gürler'in seçilebilmesine yönelik yapılan kulis çalışmalarının önemli bir ismi oldu. Hatta oylamalar sırasında kendisi bizzat Meclis'e gidip gövde gösterisi dahi yaptı.
   <br/>
   <br/>
   Gürler'in olası bir cumhurbaşkanlığı formülünde kendisine aradığı Genelkurmay Başkanlığını elde edemeyen Batur, 1973'te emekli oldu. Daha sonra dönemin Cumhurbaşkanı Fahri Korutürk tarafından kontenjan senatorü yapıldı. 12 Eylül Darbesi'ne giden yolda bir kilometre taşı  olarak kabul edilen bir sonraki cumhurbaşkanlığı seçimlerinde Batur bu kez sahneye CHP'nin cumhurbaşkanı adayı olarak çıktı. Ama on üç oyla seçimi kaybetti. Söylenilenlere göre Batur bu seçimlerde MSP ile de anlaşmıştı. Ancak sadece 13 oy cumhurbaşkanlığı rüyasının uçup gitmesine yetip de artmıştı. Bu başarısız cumhurbaşkanlığı macerasından sonra Batur da, Sunalp Paşa gibi köşesine çekilmeyi tercih etti.
   <br/>
   <br/>
   Batur'u ebedi istirahatgahına uğurlamanın ardından bir hafta geçmemişti ki bu sefer emekli Orgeneral Doğan Beyazıt'ın ölüm haberi geldi. Belki Batur ve Sunalp kadar belleklerde iz bırakmadı ama unutulmaz paşalar arasında yer aldığı kesindi. Deniz Kuvvetleri eski Komutanı Vural Beyazıt'ın abisi olan Doğan Beyazıt 1995'de MGK Genel Sekreterliği'nden emekli olmuştu. Ölümünden sonra bir çok kuruluşta yönetim kurulu üyeliklerinde de bulunan Beyazıt'ın gündem ile alakalı olarak belirli aralıklarla yaptığı kimi açıklamalar, bazı çevrelerce askerlerin görüşünü yansıtıyor şeklinde değerlendirmelere sebebiyet vermişti. Beyazıt'ın ölümünden önce Yönetim Kurulu üyesi olarak görev yaptığı bazı kuruluşlar şöyleydi; Savunma sanayii ile yakından ilgili CNR Fuarcılık, Medya Holding ve Etibank...
   <br/>
   <br/>
   Evet peşpeşe gelen emekli paşaların ölüm haberleri Türkiye yakın tarihinin dolambaçlı yollarında merak edilenleri bir kez daha hatırlattı bizlere. TSK içinde olduğu kadar siyasi tarihimizde de dolaylı ve direkt işlevler üstlenmiş kişilerdi bu beş general. Yakın döneme dair pek çok soru aydınlanmaya muhtaçken aramızdan ayrılan aktörlerine, rahmet dilemekten başka bir şey gelmiyor elimizden.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5447-34-yildizlar-da-kayar.html), [web.archive.org (arşiv bağlantısı)](http://web.archive.org/web/20140309052602/http://www.aksiyon.com.tr:80/aksiyon/haber-5447-34-yildizlar-da-kayar.html)
