# Adayların kurultay dansı

*Osman İridağ 1997.04.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu yıl beşinci kez biraraya geldiler. Kimi yardım istedi, kimi bağımsızlık mücadelesine destek. Kimi fincancı katırlarını ürkütmemek peşindeydi, kimi ise daha çok işbirliği.
  </font>
 </div>
 <div id="newsText">
  <font class="detail-text">
   Daha öncekilerde olduğu gibi bu kez de dertliler konuştu, daha az derdi olanlar sustu. Ve yine daha öncekilerde olduğu gibi işbirliği amacıyla toplandılar, bol dilek ve temmennilerle dağıldılar. Bu açıdan geçmişteki örneklerinden bir farkı yoktu ancak önemli bir eksiklik vardı. Bu kez başkan yoktu.
   <br/>
   <br/>
   Evet, Türk devletleri kurultayı bu kez başkansız yani Alparslan Türkeş'siz yapıldı. Türkeş ani ölümüyle kurultayın seyrini de değiştirdi. Dünyanın dört bir yanında bulunan Türk devlet ve toplulukları arasındaki ilişkilerin geliştirilmesi için düzenlenen kurultay, ister istemez Türkeş sonrası MHP hesaplarının yapıldığı bir kongreye dönüştü. İsmi lider adayları arasında geçen herkes kurultaya katılıp nabız yoklarken, katılımcı devlet ve topluluklar kendi davalarını anlatma mücadelesi verdiler. Kurultayın bir görünen bir de görünmeyen olmak üzere iki gündemi vardı. Görünen gündem devletler ve topluluklar arası ilişkilerin güçlendirilmesi olmasına rağmen, perde arkasındaki gündem yeni liderin kim olacağıydı. İşte size gazetelere ve televizyonlara pek yansımayan özellikleriyle beşinci Türk kurultayı.
   <br/>
   <br/>
   Polat Renaissance'taki kurultaya Türkiye ve KKTC devlet başkanı seviyesinde, Orta Asya Türk cumhuriyetleri bu kez de ya bir müşavirle ya da bir bakanla temsil edildi. Daha önce yapılan kurultaylarda alınan kararların uygulama alanı bulamamasının nedeni de bu devletlerin kurultaya gereken önemi vermemesiydi. Eğer amaç toplumlararası ilişkilerin geliştirilmesi ise kurultay gördüğü işlev bakımından son derece önemli. Ancak devletlerarası ilişkiler için aynı şeyi söylemek mümkün değil. Özellikle bağımsızlığını yeni kazanan (Artık yeni demek ne kadar doğru olursa) Türk cumhuriyetlerinin kendilerini riske sokacak kararları almakta ve uygulamakta isteksiz davranmaları, kurultayın sadece dilek ve temennilerle sona ermesine neden oluyor. Nitekim bu yıl Özbekistan'da yapılması düşünülen kurultay, Özbekistan'nın KKTC'yi resmen tanımamış olması nedeniyle Cumhurbaşkanı Rauf Denktaş'ın hangi statüde kurultaya katılacağı tespit edilemediği için İstanbul'da yapıldı. Türk cumhuriyetlerinin korkak tavrı kurultayların değişmez ismi KKTC Cumhurbaşkanı Rauf Denktaş'ı bile çileden çıkarmıştı. Haklı davalarından taviz vermeden bütün dünya ile tek başına mücadele eden Denktaş belki de ilk kez kendisi gibi konuşan, kendisi gibi inanan insanlara, davasını anlatmak zorunda kaldı. Salonda bulananların "Başbuğ Denktaş" diye tempo tuttukları Rauf Denktaş'ın konuşması kalabalığı duygulandırdığı gibi Türk dünyasının içinde bulunduğu durumu gözler önüne seriyordu; "Biz sizin kardeşiniziz. Kıbrıs'ta iki halk yaşadığı BM'de dahi kabul edilmişken siz hâlâ tek bir millet olduğunu düşünüyorsunuz. Biz davet etmediğiniz için ülkenize gelemiyoruz, siz ise Kıbrısa'a gelmiyorsunuz. Sizden yardım istemiyoruz. Sadece Kıbrıs denince bir de KKTC olduğunu aklınıza getirmenizi istiyoruz. Haklı davamızda yanımızda olmanızı bekliyoruz. Çok şey mi istiyoruz?" Galiba Denktaş çok şey istiyordu ki, daha sonra kürsüye gelen Türk cumhuriyetlerinin resmi temsilcileri, Denktaş'ın sözlerine hiç değinmediler bile. Buna rağmen Türkiye'nin ve sivil toplum örgütlerinin desteği ile gelecek yılki kurultayın KKTC'de yapılması kararlaştırıldı. Görünen o ki altıncı kurultay ya herşeyin sonu olacak ya da yeni bir başlangıç. KKTC'yi tanımayan Türk devletleri ya hiç resmi temsilci göndermeyecek, ki bu kurultayın anlamını yitirmesine sebep olacak, ya da temsilci göndererek, KKTC'nin tanınması için büyük bir adım atmış olacaklar. Kurultay'ın devletler arası ilişkilerdeki gerçek başarısı orada belli olacak.
   <br/>
   <br/>
   Kurultayda başkanlık dansı
   <br/>
   <br/>
   İlk günkü resmi konuşmalar sonrası başlayan hareketlilik, komisyon çalışmaları ile salondan lobiye taşındı. Ve Türkeş sonrası MHP liderinin kim olacağı sorusuna cevap arandı. Kamuoyunda potansiyel lider adayı olarak görülen herkes oradaydı. Tuğrul Türkeş, Prof. Dr. Enis Öksüz, Muharrem Şemsek, Yılma Durak, Ramiz Ongun, Mehmet Ağar, Namık Kemal Zeybek, Ayvaz Gökdemir. MHP üst yönetimi de tam kadro kurultayda yer alırken Ülkü Ocakları'nın eski ve yeni başkanları da üç gün süreyle katılımcıların nabzını yokladı. İki yıl önce İzmir'de yapılan üçüncü Türk devletleri kurultayında bu isimlerin neredeyse hiçbiri yoktu. Babasının yerine evsahipliği görevini üstlenen Tuğrul Türkeş'in başkanlığı için etrafında bulunan insanlar çalışmalara başlamış bile. Belki de siz bu yazıyı okurken adaylığını açıklamış olacak. Kurultay'dan önce katıldığı bir televizyon kanalında Ülkü Ocakları Genel Başkanı Azmi Karamahmutoğlu'nun yaptığı konuşma başkanın Tuğrul Türkeş olması gerektiğine yönelik mesajlar veriyordu. Karamahmutoğlu kimsenin Ülkü Ocakları'nın onayını almadan genel başkan olamayacağına dikkat çekerken, parti dışındaki isimleri ve BBP'li bir ihtimali reddediyordu. Ülkü Ocakları'nın bugünkü yönetimi Tuğrul Türkeş ihtimaline sıcak yaklaştığını her fırsatta dile getirmekten kaçınmıyor. Ancak bunun bütün Ülkü Ocakları'nın görüşü olduğunu söylemek zor. Belli yaşın üzerindeki Ocaklılar da, partililer de Karamahmutoğlu gibi düşünmüyor. Örneğin 10 yıl İstanbul'da Ülkü Ocakları Başkanlığı yapan Erdem Karakoç'a göre Karamahmutoğlu'nun söyledikleri bütün Ülkü Ocakları'nın görüşü değil. Nitekim görüştüğüm eski başkanlardan biri de, Azmi Karamahmutoğlu'nu çıkışlarından dolayı uyardıklarını söyledi. Rıza Müftüoğlu, Ülkü Ocakları ve Tuğrul Türkeş üçlüsü, kamuoyunun da desteğini arkasına almış durumda. Lider adayları içinde medyanın en sıcak yaklaştığı isim de Tuğrul Türkeş. Tuğrul Türkeş'in verdiği mesajlar, MHP'yi merkez sağ bir çizgiye oturtacağı yönündeki düşünceler köşe yazarlarının Tuğrul Türkeş'e sıcak bakmasına neden oluyor. Ancak geçmişte yaşadıkları acı tecrübeler nedeniyle medyaya güvenmekte tereddüt çeken MHP tabanının medyanın desteklediği bir ismin arkasında olup olmayacağı şüpheli. Tansu Çiller örneğini hatırlattığımız bir partili, "MHP DYP'ye benzemez. Medyanın tercih ettiği kişi kim olursa olsun, delegelerin yayınlardan etkileneceğini zannetmiyorum." Bir başka partli ise medyanın kendilerine bir oyun hazırladığını iddia ediyor; "Gazete ve televizyonlar Tuğrul Türkeş'i başkan seçtirecekler, sonra da MHP'de hanedan dönemi başladı diye partiyi yıpratacaklar." Partiden sızan bilgilere göre Tuğrul Türkeş, aday olmasına rağmen Devlet Bahçeli'nin desteğini almış gibi görünüyor. Ama henüz kesin olan bir şey yok. Ramiz Olgun lider olmasa bile lideri belirlemede önemli bir güç olduğu için onun desteği de önem taşıyor. Bugüne kadar isimleri kamuoyuna yansımayan ancak son dönemde Alparslan Türkeş'in parti müfettişi ve genel başkan müşaviri olarak görevlendirdiği ve partiye katılımları gerçekleştirmede tek yetkili olan grubun tavrı bir başka önemli faktör gibi görünüyor. Bu grup "Ya çıkar kazanırız, ya da parti kaybeder" düşüncesinde. Bu nedenle gruplar üstü bir aday peşindeler. Herkesin üzerinde anlaşabileceği bir isim arıyorlar.
   <br/>
   <br/>
   Şu anda adaylığını resmen açıklamasa bile (Enis Öksüz'e yakın isimler adaylığını koyacağını söylüyor) Prof. Dr. Enis Öksüz üzerinde uzlaşılacak bir isim gibi görünüyor. Ülkü Ocakları ekolünden gelen, son genel seçimlerde MHP'den milletvekili adayları arasında en yüksek oyu olan ve bugüne kadarki çizgisi ile milliyetçi camianın takdirini kazanan Öksüz'ün adaylığının bütün grupları birleştireceği yorumları yapılıyor.
   <br/>
   <br/>
   MHP dışında siyaset yapan isimlerin liderlik şansı oldukça zayıf gibi görünüyor. MHP tabanında büyük ilgi gören Meğmet Ağar her ne kadar Türkeş soyadının olduğu yerde bize siyaset yapmak yakışmaz dese bile, ülkücülere mesaj verebileceği toplantılara katılmaya özen gösteriyor. Aday olduğunu söylemekten kaçınıyor ancak ismi üzerine yapılan spekülasyonları destekler hareketlerde bulunmaktan da kaçınmıyor. Parti içi ülkücü geleneğin temsilcilerinden olan Muharrem Şemsek'in söylediklerinden anladığımız onun da aday olmayı düşündüğü yönündeydi. Şemsek adaylığını açıklasa bile asıl düşüncesinin geri planda kalarak istediği bir ismi başkan seçtirmek düşüncesinde olduğu konuşuluyor. Namık Kemal Zeybek, Ayvaz Gökdemir gibi isimlerin ise şu safhada hiç şansları yok gibi.
   <br/>
   <br/>
   Beşinci Türk kurultayının sonuçlarının Türk dünyası için önemini bekleyip göreceğiz, ancak kurultayın MHP için önemi büyüktü. Çünkü liderliği düşünenlerin de, lider arayanların da görüşleri bu kurultayda şekillendi. Bu açıdan kurultayı MHP genel başkanının belirlendiği küçük kongre olarak tarif etmek çok iddialı bir söz olmasa gerek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2489-adaylarin-kurultay-dansi.html), [web.archive.org (arşiv bağlantısı)](http://web.archive.org/web/20130523225444/http://www.aksiyon.com.tr:80/aksiyon/haber-2489-adaylarin-kurultay-dansi.html)
