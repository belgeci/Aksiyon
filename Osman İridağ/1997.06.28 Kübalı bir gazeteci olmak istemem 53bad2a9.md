# "Kübalı bir gazeteci olmak istemem"

*Osman İridağ 1997.06.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Orda bir köy var uzakta; gitmesek de, görmesek de... Orda bir Küba var çok uzaklarda; biz, henüz hiç gitmesek de. O köy bizim köyümüzdür.
  </font>
 </div>
 <div id="newsText">
  <font class="detail-text">
   Toprağı, suyu, havası yabancımız belki, üstelik aynı dili de konuşmuyoruz, aynı ideallere de sahip değiliz ama, yine de Küba artık bizim köyümüz. Hatta OyaBora'nın şarkılarında söyledikleri gibi "Biz Küba'yı çok sevdik". Daha bir yıl öncesine kadar hiç gündemimizde olmayan Che Guavera'nın eski Türk geleneklerine benzeyen giyimi dışında bize benzeyen bir özellikleri bulunmayan bu küçük ada ile bir anda "kaynaştık". Karşılıklı yemek kültürlerimizi keşfettik, puro defileleri yaptık. Yakında Küba günleri düzenlenirse şaşırmayız herhalde. Tabii en önemlisi Leyla Umar ile Fidel Castro'nun artık olağan hale gelen görüşmeleri. Bazı muzip yazarların "Leyla ile Mecnun" masalını hatırlatan benzetmeleri bir tarafa, Leyla Umar'ın Fidel azmi, uzak Küba'yı yakın etmeye yetti. Sonradan keşfimiz Küba'yı ve onun liderini daha yakından tanımak isteyince biz de mecburen "bir bilen"e sorduk. Yani Leyla Umar'a...
   <br/>
   <br/>
    Leyla Hanım sizinle konuşmamıza Fidel Castro'dan başlamamız şart herhalde?
   <br/>
   <br/>
   Neden onunla başlıyorsunuz?
   <br/>
   <br/>
    Bazı romanlar sondan başlar. Son bir yılınızda neredeyse hep o vardı.
   <br/>
   <br/>
   Bir değil, 20 yıl. Hem sanki sık sık görüşüyormuşuz gibi, abartmayın.
   <br/>
   <br/>
    O zaman bir gazeteciye nasip olmayacak sıklıkta diyelim.
   <br/>
   <br/>
   Tabii. Şanslıyım, inatçıyım. Özellikle bu konuda çok inatçı davrandım. 20 yıl önceden başlayan bir şey. 8 yıl önce Küba'ya gidip 17 gün Fidel ile görüşmek için çaba harcamama rağmen bu amacıma ulaşamamıştım. Bu süre içinde, pek çok kişiyi devreye soktum. Nihayet, Habitat dolayısıyla Fidel Türkiye'ye gelince, Küba büyükelçisi beni aradı. Tanıştırırken benim onunla görüşmek için neler yaptığımı  söyleyince Fidel çok duygulandı ve iki yanağımı tutup öpmeye başladı. O kadar şaşırdım ki.
   <br/>
   <br/>
    Fidel Castro ilk görüşte etkilenmiş o zaman.
   <br/>
   <br/>
   Etkilenmiş çünkü 20 yıl görüşmek için çaba gösterdim. Türk halkının o gün gösterdiği ilgi de onu çok şaşırttı. Türk halkı niçin bana bu kadar ilgi gösterdi diye sık sık sordu bana.
   <br/>
   <br/>
    Sahi niye o kadar ilgi gösterdi Türk halkı?
   <br/>
   <br/>
   Ben ona şöyle izah ettim; biz, bize kişiliğimizi, onurumuzu kazandıran Atatürk gibi bir lidere sahibiz. 15 yıl gibi kısa süre ülkemizi yönetmiştir ama onu hâlâ unutamıyoruz. Siz ise 39 yıldır  yaptığınız devrimle, halkınıza kişiliklerini ve onurlarını verdiniz. Maddi anlamda ne kadar acı çekseler de halk onu seviyor. Elbette sevmeyenler de var. Çünkü televizyon izliyorlar ve insanların lüks içinde yaşadıklarına şahit oluyorlar. Haklı olarak da bizde niye yok diye düşünebiliyorlar. Fakat zenginlik ile onur arasında tercih yapmak zorunda kalınca onlar onuru, yani Fidel'i tercih ediyorlar.
   <br/>
   <br/>
    Fidel Castro'yu, Atatürk ile karşılaştırmak ne kadar doğru olur? Biri demokratik bir düzeni amaçlarken, diğeri totaliter bir dikta sistemini tercih etti.
   <br/>
   <br/>
   Bence yanıldığınız bir nokta var. Atatürk devrimi yaptığı zaman, en büyük desteği Lenin'den görmüştür. Hatta Lenin 70 bin altın göndermiştir. Lenin'in Atatürk'e, Atatürük'ün de Lenin'e karşılıklı saygı ve hayranlığı vardı. Atatürk, devletçiliği geri getirirken, bir nevi sosyalizme yöneldi. Ancak daha sonra çeşitli nedenlerden dolayı bu fikirden vazgeçildi.
   <br/>
   <br/>
    Atatürk mü Leninistti yoksa Lenin mi Atatürkçüydü?
   <br/>
   <br/>
   İkisi birbirine destek oldu. Tekrar ediyorum, Atatürk'e en başta destek olan Lenin'di.
   <br/>
   <br/>
    O zamanki dünya konjonktürü dikkate alınırsa iki ülke arasındaki karşılıklı desteğin daha çok politik kaygılarla yapıldığı ortaya çıkıyor.
   <br/>
   <br/>
   Politik ne demek? Atatürk komünizm sistemini istemiyordu. Sosyalizm ile komünizm arasındaki ince çizgi hakkında oturup psikolojik tartışmalar yapmayalım.
   <br/>
   <br/>
    Her iki devlet için de amaç müttefik aramak değil miydi?
   <br/>
   <br/>
   Olabilir, bütün ülkeler kendine müttefik arar. Ama durup dururken Atatürk Lenin'e hayran değildi. Sosyalizmi beğenmese, devletçiliği benimser miydi? Bugün o devletçilik anlayışı değişti ve bazı şeyler yozlaştı. Ayrıca benim Atatürk'e olan sonsuz sevgim ve hayranlığım ayrı bir konu. Ama bu, tarihimizi saklamamızı gerektirmez. Fidel'inki tamamen başka. O bir hukukçu iken Batista'yı devirdi. Ülkesinin kapitalizme kaymasını önledi; değerlerinin yozlaşmasına karşı çıktı. Onunki başka bir devrim. Zaten kendisi de "Ben Atatürk'ün yaptığını asla yapamazdım" diyor. Maalesef, sonradan getirdiği sistem Küba'yı Rusya'ya bağlı hale kılmış. Senede 9 milyar dolar alıyorlardı Rusya'dan. Rusya birden çökünce destek kesildi. Bağımlılığın ne kadar kötü olduğunu anlamış durumda. Yeni başbakan Carlos Lage ufak ufak özelleştirmeye açılıyor.
   <br/>
   <br/>
    Komünizmin son kalesi Küba da mı sistemden taviz vermeye başladı?
   <br/>
   <br/>
   Vermek zorunda.  Ama halk, televizyonlardan Rusya'nın bugünkü ekonomik durumunu görüyor. Komünizmin çöküşünden sonra mafyanın nasıl türediğini, nasıl yozlaştıklarını. Bu nedenle Rusya gibi de olmak istemiyorlar. Tabii ben herkesle konuşamadım. Ama gidenbasın mensupları da hep bunları yazdı.
   <br/>
   <br/>
    Komünizm sonrası liberal ekonomiye geçen ülkelerin durumu onları korkutuyor mu?
   <br/>
   <br/>
   Küba halkı Fidel'i seviyor. Bir iki kişi, ölürken kanıyla "Fidel" yazmış cam üzerine. Bu camları müzede saklıyorlar. Müthiş bir şey. Dünyada çok lider gördüm ama Fidel gibi halkın içinde olan, insanların sorunlarıyla birebir ilgilenen başka lider görmedim. Tabii ki bir korku var; Rusya örneğinden dolayı.
   <br/>
   <br/>
   Fidel'le iyi dostuz
   <br/>
   <br/>
    Babıali'de esprilere konu oldunuz. Fidel Leyla, Leyla Castro gibi. Sizi kıskandıkları için mi böyle diyorlar?
   <br/>
   <br/>
   Ben olsam ben de kıskanırım. Onunla görüşemeyenler tabii ki üzülür. Mehmet Ali Birand iki gün kendine gelemediğini yazdı.  Söz verdim; bir dahaki sefere birlikte gideceğiz.
   <br/>
   <br/>
    Yine mi gideceksiniz Küba'ya?
   <br/>
   <br/>
   Tabii giderim, niye gitmemeyim? Bir çok insana Küba'yı tanıtıyorum, arkadaşlarımı götürüyorum.
   <br/>
   <br/>
    Ya, Fidel Leyla, Leyla Castro esprileri hoşunuza gidiyor mu?
   <br/>
   <br/>
   O şekilde hoşuma gittiğini söyleyemem. Çünkü öyle bir ilgim yok. Çok çok yakın dost olduk. Ama dostluk başka, flört başka.
   <br/>
   <br/>
    Biz de dost olarak sormuştuk zaten.
   <br/>
   <br/>
   Öyle söyleyenler de var. Selahattin Duman büyük aşıklar arasında bizi yazdı.  7 yaşındaki torunum bile Fidel'le evleniyormuşsunuz, doğru mu diye alay ediyor benimle.
   <br/>
   <br/>
    Nasıl oluyor da insan haklarının ihlal edildiği, temel hak ve özgürlüklerin kısıtlandığı bir ülkenin lideriyle  demokrasiye, çoğulcu sisteme inandığını söyleyen, kendini çağdaş olarak tanımlayan bir kadın gazeteci bu kadar iyi anlaşabiliyor?
   <br/>
   <br/>
   Yanlış mı?
   <br/>
   <br/>
    Yanlış değil tabii ki. Ama Fidel Castro'yu sizin ağzınızdan dinleyenin ona hayran olmaması mümkün değil?
   <br/>
   <br/>
   Ben dünyada herkesin birbirini sevdiği, kimsenin kimseye karışmadığı bir demokrasiyi seviyorum. Elbette ki savunduğum tek şey demokrasi. Ama bizde de demokrasi yanlış anlaşılmıyor mu? Örneğin Ortaköy'deki evimde geceleri rahat uyuyamıyorum. Barlarda, sabaha kadar müzik çalınıyor. Uyardığınız zaman da burası demokratik bir ülke diye kendilerini savunuyorlar. Küba'nın politikasını eleştirebiliriz; ama, bizdekini çok mu beğeniyorum. 75 tane gazetecinin içeride yatmasını normal karşılayacağımı mı zannediyorsunuz?
   <br/>
   <br/>
    Bizdeki fikir özgürlüğü ile Küba'daki fikir özgürlüğü birbiriyle karşılaştırılmayacak ölçüde farklı olsa gerek?
   <br/>
   <br/>
   Tabii ki Küba'nın herşeyini beğenmiyorum. Ancak beğendiğim o kadar çok şey var ki. Mesela bedava tahsil, bedava sağlık hizmetleri. Sabun satın alacak paraları yok, elmas satıp sabun alıyorlar. Hepsi traş oluyor, her sabah. Ben Fidel'le politik şeyleri konuşmuyorum zaten. Tamamen sevgi, dostluk ve arkadaşlık seviyesinde bir ilişkimiz var.
   <br/>
   <br/>
    Bu düşünceleriniz Türkiye'de gazetecilik yapan Leyla Umar'ın düşünceleri. Ya Leyla Umar Küba'da gazetecilik yapıyor olsa, yine aynı şeyleri mi düşünürdü?
   <br/>
   <br/>
   Küba'da CNN'in muhabiri var. Hayatından çok memnun. İstediği şartlarda çalışıyor. Bilmiyorum, ben de orada olsam herhalde aynı şeyleri hissederdim.
   <br/>
   <br/>
    Ya Küba'da doğmuş bir Kübalı gazeteci olsaydınız?
   <br/>
   <br/>
   Kübalı olmadığım için ne düşüneceğimi bilmiyorum.
   <br/>
   <br/>
    Küba'daki gazetecilerin durumunu öğrenmek için sormuştum.
   <br/>
   <br/>
   Küba'da sadece iki gazeteciyle tanıştım. Zaten bir tek gazete var. O da resmi gazete. Benim beğendiğim bir tarz değil. Savunamam. Gayet tabii Türkiye'deki basın özgürlüğünün yüzde 1'i bile yok. Ama belki onlar da açılır. Çünkü sistem değişiyor.
   <br/>
   <br/>
   Sakaldan nefret ederim
   <br/>
   <br/>
    Siz sakallılara ve bıyıklılara olan antipatinizle de ünlüsünüz. Ancak hayatınızda çok değer verdiğiniz iki kişiye bakıyoruz, ikisi de sakallı. Patrik Bartholomeos ve Fidel Castro.
   <br/>
   <br/>
   Bartholomeos da Fidel de o kadar şakacı insanlar ki. Geçenlerde Bartholomeos "Leyla Hanım siz öbür sakallıya daha çok vakit ayırıyorsunuz" diye takıldı bana. Fidel'e bıyıktan sakaldan ne kadar nefret ettiğimi söyledim. Sakalını kesmesini istedim ancak; onun cevap vermesine fırsat kalmadan, yanındaki bakanları "Sakal onun sembolüdür" diyerek sözlerimi ağzıma tıkadılar.
   <br/>
   <br/>
    Niye diğer sakallıları sevmiyorsunuz?
   <br/>
   <br/>
   Fidel'in de Patrik Bartholemeos'un da sakalları artık sembolleri olmuş.
   <br/>
   <br/>
    Şekilcilik yapıyorsunuz.
   <br/>
   <br/>
   Tabii şekilci oluyorum, bazen.
   <br/>
   <br/>
    Ama siz şekilciliğe karşı değil misiniz?
   <br/>
   <br/>
   Şimdi öyle kişiler var ki mutlaka sakallı olması gerekir. Bartholemeos da bunlardan biri. Ortodoks kilisesinde sakalsız patrik yok. Bir sembol. Fidel de "Benim sembolüm oldu" diyor. Atatürk de Kurtuluş Savaşı'nı sakallı kazansa, sesim çıkmazdı. Ancak bazı insanlar var ki, hangi amaçla sakallı oldukları belli. Ben sizin nereye geleceğini biliyorum.
   <br/>
   <br/>
    O zaman soruyu sormama gerek kalmadan cevaplayın lütfen.
   <br/>
   <br/>
   Cevaplamam. Hoşlanmıyorum siyasi sakaldan. Ben neye karşı olduğumu defalarca söyledim. Eğer  kişi belli bir ideoloji için sakal bırakıp, başörtüsü takıyorsa, buna karşı çıkarım.
   <br/>
   <br/>
    Objektif bir değerlendirme yapmanız mümkün mü?
   <br/>
   <br/>
   Ben böyle hissediyorum. Çünkü, Atatürk'ün ilkeleriyle büyüdüm. Bu zamandan sonra kafamı değiştiremezsiniz. Ama ben gençlere, sizlere tavsiyede bulunabilirim. Türkiye'nin hangi badireleri atlattığını öğrenmenize yardımcı olabilirim.
   <br/>
   <br/>
    Ben sadece soruları soruyorum. Eğer sakal bırakmak bir sembol ise, Müslüman din adamlarının da sakal bırakması sünnet.
   <br/>
   <br/>
   Bu konulara girmeyelim. Din benim sevdiğim bir konu değil. Bu hisleri kendi hayatımda, o bir sürü dinci geçinen, bağırıp çağıranlardan çok daha sağlıklı yaşadığımı biliyorum. Ama bunu kimseyle konuşmaktan hoşlanmam.
   <br/>
   <br/>
    Biz de konuşmayalım o zaman. Bartholemeos'tan söz açılmışken, o ve onun gibi olan azınlıklar, bugün mü yoksa geçmişte mi daha özgürdüler?
   <br/>
   <br/>
   Tabii ki Osmanlı döneminde çok daha özgürdüler. Çünkü bizim padişahlarımız bu konuda fevkalade akıllı davranmışlar. Bugün azınlıklara yapılan baskılardan utanıyorum.
   <br/>
   <br/>
    Geçmişte olmayan baskı günümüzde niçin var?
   <br/>
   <br/>
   Nedenini siz araştırın. 6 Eylül'ü kim, neden yaptı? Atatürk'ün evine bomba atıldı ihbarını kim yaptı?
   <br/>
   <br/>
    Kim yaptı?
   <br/>
   <br/>
   Devlet yaptı. Siz de biliyorsunuz. Varlık Vergisi'ni kim getirdi; devlet. Korkunç birşeydi. Bugün Bartholomeos gibi bir adamı saymak nezaketini bile gösteremiyoruz. Akıllı olsak, bomboş duran Heybeliada ruhban okulunu açtırsak, yüzlerce talebesi olacak. Oradan mezun olanlar da dünyada bizim elçiliğimizi yapacak. Yunanlılar onu Türk diye sevmiyor. Patrik gibi yüzlerce Rum vatandaşımız kendini bizden daha Türk hissediyor.
   <br/>
   <br/>
   Bizimkiler Fidel'den ders almalı
   <br/>
   <br/>
    Türkiye'de bugün sonu nereye varacağı belli olmayan siyasi bir kavga yaşanıyor. Sistemin çürümüşlüğü konuşuluyor. Bunun etkisi ise toplumun bütün kesimlerinde görülüyor. Fidel gibi bir lider sorunlarımızı çözer mi?
   <br/>
   <br/>
   Fidel'in ne kadar namuslu bir lider olduğunu düşmanları dahi kabul ediyor.   Küba'da ne yoksa onun evinde de o yok. Nitekim biliyorsunuz bir çerkez tavuğu yapmak için gereken yarım kilo cevizi 12 saat sonra bulabildiler. Böyle bir dürüst adam buraya gelip bir kaç konferans verse, Türk halkını çok etkiler. Belki de politikacılarımız onun sade yaşamını görünce kendi abartılı ve şaşaalı yaşamlarında kısıntıya karar verirler. Son model Amerikan ve alman arabalarından inip gösterişsiz otolarına binerler ve arkalarındaki koruma ordusundan arınsalar halka daha yakın olabilirler. Keşke Fidel gibi bir türk politikacı Türkiye'de sesini duyursa da toplum hakettiği neşesine ve mutluluğa kavuşsa.
   <br/>
   <br/>
    Bizim liderlerimizin Fidel Castro'nun yanına staja gitmeleri gerektiğini mi söylüyorsunuz?
   <br/>
   <br/>
   (Gülerek)Bence son derece yararlı olur. Tabii Türkiye'ye döndüklerinde öğrendiklerini uygulamaya koyarlarsa.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2713-36-kubali-bir-gazeteci-olmak-istemem.html), [web.archive.org (arşiv bağlantısı)](http://web.archive.org/web/20120128042235/http://www.aksiyon.com.tr:80/aksiyon/haber-2713-36-kubali-bir-gazeteci-olmak-istemem.html)
