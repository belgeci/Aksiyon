# Kimi halkı, kimi ise zinde güçleri kışkırttı

*Osman İridağ 2001.01.13*

<div>
 <p class="baslik">
  GAZETEDE
 </p>
 <p class="baslik">
  TAHRİK VAR
 </p>
 <p class="spot">
  Gazeteci Yazar Mithat Perin sahibi olduğu İstanbul Ekspres'teki  yayınlarıyla 6—7 Eylül olaylarının faili olarak gösterilmişti.  Aradan geçen elli yılda Perin örneğine fazlasıyla rastladık. Kimi  yaptığı haberlerle halkı tahrik ederken kimileri ise başka  güçleri tahrik ederek, Türk basın tarihine geçti
 </p>
 <p class="metin">
 </p>
 <img border="0" src="/web/20020329145958im_/http://www.aksiyon.com.tr/2001/319/resimler/Gazete.jpg"/>
 <p class="metin">
  Mithat Perin altmış iki yıllık bir gazeteciydi. Ömrünün son yıllarını hastalıklarla boğuşarak geçirmiş ve geçtiğimiz hafta içinde de vefat etmişti. Ancak onun belirgin özelliği seksen dört yıllık ömrünün altmış yılından fazlasını gazetecilik mesleğine ayırması değil, yakın tarihimizin talihsiz günlerinden olan, 6—7 Eylül olaylarının yaşanmasında oynadığı roldü. Perin o dönemde İstanbul Ekspres gazetesinin sahibiydi. Atatürk'ün Yunanistan'daki evinin bombalandığı şeklindeki haberler radyoda okunmuş, ajanslarda yer almıştı. İstanbul Ekspres haberin radyoda okunmasından iki saat sonra ikinci baskıyı yapmış ve 'Atamızın evi bombalandı' manşetiyle dağıtılmaya başlanmıştı. O zamanki baskı ve dizgi şartları gözönüne alındığında bu süre oldukça dikkat çekiciydi. Bir rivayete göre İstanbul Ekspres 290 bin gibi rekor bir baskı yapmış ve üniversite öğrencileri aracılığıyla okuyuculara ulaştırılmıştı. Gazetenin Yazı İşleri Müdürü olan ünlü fotoğrafçı Gökşin Sipahioğlu, o tekniklerle ve matbaa ile kısa sürede bu kadar baskının yapılamayacağını söylüyor. Neden ne olursa olsun değişmeyen gerçek, bu haberlerin akabinde başta İstanbul olmak üzere azınlıkların yaşadığı illerde kalabalık gösterilerin başlamış olmasıydı. Bir anda onbinler sokağa dökülmüş ve Rum, Ermeni ve Yahudilere ait; içlerinde kilise, fabrika, ayazma, manastır ve işyerlerinin bulunduğu altıbine yakın bina tahrip edilmiş, üç kişi ölmüş, otuz kişi de yaralanmıştı.
 </p>
 <p class="metin">
  Aradan yarım asra yakın bir zaman geçmiş olmasına rağmen o gösterilerin nasıl başladığı, İstanbul Ekspres'in olaylardaki rolünün ne olduğu tam olarak anlaşılamadı. Tıpkı Atatürk'ün evinin kimler tarafından bombalandığının ortaya çıkmaması gibi. Yunanlılara kalırsa bombalamayı Türkler yapmıştı. Türkiye'deki yaygın kanı ise tersiydi. Mithat Perin'in 1962 yılında MAH Başkanına (MİT'in eski adı) gönderdiği bir mektup, onun Milli Emniyetin elemanı olduğu iddialarını güçlendirmişti. Bir manşet, manşeti atan bir Milli Emniyet elemanı ve sokağa dökülen yığınlar.
 </p>
 <p class="metin">
  Türk basın tarihinde Mithat Perin'in şahsında simgeleştirilen bu değerleri fazlasıyla görmek mümkün. Zaman zaman gazete manşetleriyle sokağa dökülen insanlar olduğu gibi, sokak dışındaki başka güçleri tahrik eden gazetecilere de sık sık rastladık. İşte Perin'den bugüne tahrikçi, hadi yumuşatalım teşvikçi, birazcık daha yumuşak bir ifadeyle sivri, gazetecilik örnekleri...
 </p>
 <p class="metin">
  Simavi'nin Kıbrıs'ı
 </p>
 <p class="metin">
  6—7 Eylül olaylarının yaşandığı dönemlerde Türkiye'nin yine Kıbrıs sorunu vardı ve Yunanlılarla Kıbrıs konusunda diken üstündeydik. O dönemde Kıbrıs'ın bayraktarlığını yapan ise Hürriyet Gazetesi ve onun kurucusu Sedat Simavi idi. Simavi Kıbrıs'la ilgili yayınları nedeniyle yargılanmış ve davası devam ederken ölmüştü. 1952 yılında zamanın Dışişleri Bakanı Fuat Köprülü'nün Atina Havaalanı'nda Yunanlı gazetecilerin bir sorusu üzerine "Türkiye'nin Kıbrıs sorunu diye bir meselesi yoktur"demesi Simavi'nin tepesini attırmaya yetmiş ve bir gün sonraki Hürriyet "GAFLET" manşetiyle çıkmıştı. Manşetin altında ise hem hükümete hem de Fuat Köprülü'ye yoğun eleştiriler vardı. Hakarete varan bu eleştiriler üzerine mahkemeye çıkmak zorunda kalmıştı. Ancak gerek mahkeme sırasında, gerekse ölümünden sonra Hürriyet, Kıbrıs ile ilgili yayınlarında taviz vermeyerek, halkın bu konuya sürekli duyarlı kalmasını sağlamıştı. Kamuoyu bu konuya o kadar duyarlı hale getirilmişti ki, bir kaç yıl sonra İstanbul Ekspres'in Yunanlılarla ilgili manşeti insanların sokağa çıkmalarına neden olmuştu.
 </p>
 <p class="metin">
  Askeri davetiye
 </p>
 <p class="metin">
  Demokrat Parti iktidarından memnun olmayan gazeteler için tek kurtuluş yolu Demokrat Parti'nin iktidardan uzaklaştırılmasıydı. Girdiği her seçimi kazandığı için normal yollardan hükümeti bırakması mümkün olmadığı için de gayrimeşru yollar teşvik ve tahrik edildi. Bu işin bayraktarlığını ise Metin Toker yaptı. İsmet İnönü'nün damadı olduğu için "Milli Damat" olarak tanınan Toker'in sahibi olduğu Akis Dergisi, DP'ye en sert muhalefeti yapmakla kalmadı, askerleri bir an önce darbe yapmaları için teşvik etti. Taha Kıvanç'a göre sol faaliyetlerin iyice kabardığı dönemlerde en hızlı antikomünistlerden biri olan Metin Toker, yaptığı yayınlarla askeri kışkırttığını düşünmüyordu. Kıvanç'n tesbitini doğrular sözler aradan geçen kırk yıldan sonra Toker'in kendi kaleminden cevabını buluyordu; "Askeri, memleket işleri hakkında ağırlığı olmayan, 'sivil yönetimin emrinde bir sıradan müessesenin sorumsuz ve yetkisiz mensupları saymak büyük aymazlıktır. Bunun demokrasi ile de bir ilgisi yoktur".
 </p>
 <p class="metin">
  Bir davetiye daha
 </p>
 <p class="metin">
  Ancak her yayın organı ya da gazeteci Akis kadar başarılı olmadı. 9 Martçı olarak bilinen YÖN Hareketi'nin lideri Doğan Avcıoğlu ve ekibi de bunlardan biriydi. Hareketin yayın organı ise 1967 yılında YÖN dergisinin kapanmasından sonra çıkarılan Devrim'di. Süleyman Demirel'e göre, 31 Mart Vak'ası'nda Volkan Gazetesi'nin yaptığı kışkırtmayı, 1960 öncesi Akis dergisi yapmıştı. 1971'de ise bu görevi Devrim yerine getirmiş. Çünkü orduda çok okunuyormuş. Yazı İşleri Müdürlüğünü Hasan Cemal ve Uluç Gürkan'ın yaptığı Devrim'in amacının ne olduğunu Hasan Cemal yıllar sonra itiraf etti; "Bir tek amacımız vardı askeri kışkırtmak". Devrim, son ana kadar başarılı bir politika izledi ve 9 Mart'ta darbe yapacak kadronun oluşmasında önemli rol üstlendi. Ancak amacına ulaşamadı. 12 Mart muhtırasının ardından, Doğan Avcıoğlu, İlhan Selçuk, İlhami Soysal, Ali Sirmen gibi gazeteciler cunta üyesi olmak suçlamasıyla Sıkıyönetim Mahkemesi'nde yargılandı.
 </p>
 <p class="metin">
  İkinci hüsran
 </p>
 <p class="metin">
  Doğan Avcıoğlu'nun başına gelenlerin bir kısmı 27 yıl sonra bu kez Doğu Perinçek'in başına geldi. Sahibi olduğu Aydınlık Dergisi ile demokrasiye ara verme gayretleri içine giren Perinçek, istediklerini tam olarak gerçekleştiremedi. 28 Şubat süreci bu davetiyelere kısmen nokta koydu. Ancak Perinçek için bu yeterli olmadığı için Aydınlık, toplumu geren ve zinde güçleri kışkırtan yayınlarına devam ediyor.
 </p>
 <p class="metin">
  Kardak Fatih'i
 </p>
 <p class="metin">
  Başrolde Hürriyet Gazetesi yazarı Fatih Altaylı vardı. 1996 yılında başlayan Birinci Kardak Kirizi'nde Fatih Altaylı bir gazeteci gibi olayın haberini yapmakla yetinmeyip, bizzat Kardak'a çıkan askerlere eşlik etmiş ve Türk bayrağını Kardak adalarında göndere çekmeyi başarmıştı. Altaylı'nın bu hareketi, gazeteci haberi oluşturmalı mı yoksa haberi mi yapmalı sorusunu yeniden gündeme getirmiş ve günlerce tartışılmıştı. Genel kanı Altaylı'nın iki ülkeyi karşı karşıya getirmeye yönelik bir davranış gösterdiği yönündeydi. Ancak Altaylı için bunda bir sakınca yoktu ve bu nedenle bir kaç yıl sonra Apo'yu getirmek için İtalya'ya bile gitmişti. Altaylı bu tavrı ile aynı gazetede yazan Serdar Turgut'a malzeme olmaktan kurtulamadı. Galatasaray'ın olaylı Leeds United maçının rövanşı için İngiltere'ye gittiği günlerde Hürriyet Gazetesi, başyazarının da dahil olduğu bir kadro ile İngiltere'ye uçmuş ve bunu da okuyucularına "We are coming" şeklinde duyurmuştu. Turgut'a göre Hürriyet Gazetesi Fatih Altaylı'yı götürmemekle büyük bir hata yapmıştı. Çünkü Kardak krizi sırasında neredeyse Üçüncü Dünya Savaşını başlatacak olan Altaylı, bir saldırı karşısında en az sekiz kişiyi öldürebilecek çapta biriydi.
 </p>
 <p class="metin">
  Bosna'ya yanlış gaz
 </p>
 <p class="metin">
  10 Nisan 1994 tarihi de Mithat Perin'i aratmayacak nitelikteydi. TGRT'nin, Sırpların Bosna'ya kimyasal gaz attıkları ve binlerce insanın zehirlenerek öldüğü şeklindeki haberi ve akabinde Star televizyonunun benzer haberleri sonucu halk galeyana gelmiş; İstanbul'da onbinlerce insan sokaklara çıkıp Sırplar aleyhine gösteri yapmıştı. Toplumun çok hassas olduğu bir konuda yapılan asılsız bir haber insanları sokağa dökmeye yetmişti. Bu haberi yapanların Mithat Perin'e göre önemli bir avantajları vardı. Artık devir değişmiş ve haberin asılsız olduğu diğer kanallar ve teknolojik imkanlar sayesinde çabucak öğrenilmiş, böylece bir felaketin eşiğinden dönülmüştü.
 </p>
 <p class="metin">
  Ve diğerleri
 </p>
 <p class="metin">
  Bunların dışında hakkında yalan haber yapılan insanların gururları için intihar etmelerine, ihalelerden milyonlarca dolar komisyon alan gazetecilere, hiç çekinmeden demokrasiye ara verilmesini talep edenlere, evini koalisyon görüşmesi yapılması için parti merkezi haline getirenlere, bir dönem cunta içinde yer alıp daha sonra medyada önemli yerlere gelerek, başkaları hakkında ajanlık iddiasında bulunanlara, patronu adına devletle ihale pazarlığı yapanlara da yabancı değiliz. Çünkü biz Türk medyasıyız ve Perin ruhu bir şekilde bizi teslim almış durumda. (Önemli bir not: Perin soyisminin habere konu olmasının tek nedeni bir simge olmuş olması. 6—7 Eylül olaylarında halkı tek başına onun tahrik ettiği şeklinde bir iddiamız yok.)
 </p>
 <br/>
 <center>
  <a class="anaorta" href="http://web.archive.org/web/20020329145958/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/haberler/4.htm), [web.archive.org (arşiv bağlantısı)](http://web.archive.org/web/20020329145958/http://www.aksiyon.com.tr:80/2001/319/haberler/4.htm)
