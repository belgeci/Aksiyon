# 11 Eylül A.Ş.

*Osman İridağ Bilinmeyen-tarih*

<div>
 <font>
  <img border="0" height="1" src="/web/20041223171426im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041223171426im_/http://www.aksiyon.com.tr/resim/457/40.jpg" vspace="5"/>
  </p>
 </font>
 <font class="content">
  İkiz Kuleler’e yapılan saldırıdan geriye milyonlarca terörzede kaldı. Kimi işini, kimi yakınlarını, kimi hayatını, kimi de parasını kaybetti. Ama bir de terörzâdeler vardı, yani 11 Eylül’ün rantını yiyenler. Saldırının ardından sigorta ve havayolu şirketleri gibi bazı sektörler zarara uğrarken, başta güvenlik ve silah sanayii olmak üzere bir çok sektör (sağlık, imalat sanayii, görsel sanatlar) 11 Eylül’den para kazanmaya başladı. ABD’nin Irak’a müdahalesi sırasında kaçırılan; ancak Amerikan askerlerinin düzenlediği “film gibi operasyonla” kurtarılan Jessica Lynch ikinci Irak Savaşı’nın ilk kahramanı olmuştu. Gazeteler Jessica’nın yaşadığı dramı, esaret altında geçen günlerini içine hayal mahsulü şeyler de katarak okuyucularına duyurmuştu.
  <br/>
 </font>
 <p>
  <font class="content">
   Türkiye’deki gazetelerden biri Jessica’yı bekleyen geleceği iyi okumuş ve Hollywood’un ilk kahramanına kavuştuğunu ve Irak’la ilgili ilk filmin senaryosunun belli olduğunu yazmıştı. Bu düşüncenin yanlış olmadığı kısa süre içinde belli oldu. Jessica ABD’de kahraman gibi karşılandı. Esaret günleriyle ilgili çeşitli spekülasyonlar yapılsa da, genç, güzel ve idealist bir asker olarak o, bir kahramanda aranan normlara sahip olduğunu gösterdi ve kahraman gibi davrandı. Jessica yurduna döner dönmez Hollywood ona benzeyen aktrisleri araştırmaya başlamıştı bile. Ancak Jessica yapımcılardan önce davrandı ve esaretinin bedelini ranta çevirmeye başladı. Anılarının yayın hakkını 1 milyon dolara sattı. Kasım ayında piyasaya çıkması beklenen ve adı “Ben de Askerim: Jessica Lynch’in Hikayesi” olan kitapta sekiz günlük esaret günlerinin yanısıra küçük bir kasabada geçen çocukluğunu da anlatacak. Anılarını ise ABD’nin önde gelen biyografi yazarlarından Pulitzer ödüllü eski gazeteci Rick Bragg yazacak.
   <br/>
   <br/>
   11 Eylül’ün üzerinden iki yıl geçti. Geçen sürede 11 Eylül adeta belleklerimize kazındı. Acılar hafifledi, yaşananlar kısmen de olsa unutuldu. Ve sıra 11 Eylül’ün meyvelerini toplamaya geldi. Yani rantını yemeye... Memorial Hastanesi’nin başarılı Kalp Cerrahı Prof. Dr. Bingür Sönmez tıptaki ilerlemeleri örnek göstererek savaşların bile olumlu tarafları olduğunu söylemişti. İkinci Dünya Savaşı’nda ortopedik cerrahi ilerlemiş, Birinci Dünya Savaşı’nda katarakt ameliyatı keşfedilmiş, Kore Savaşı’nda damar cerrahisi, Vietnam’da yoğun bakım alanında ilerlemeler kaydedilmiş. Bir anlamda tıp savaşlar sayesinde gelişmiş. İşte 11 Eylül de kimilerini acıya boğarken kimilerine de rant sağladı. Bazı sektörler saldırıdan zarar görürken bazı sektörler ise popüler hale geldi. Girişte örneğini verdiğimiz Jessica Lynch’in yaşadıkları 11 Eylül’ün nasıl bir sektör olduğunun ipuçlarını veriyor. Bugün artık başta sinema olmak üzere, tiyatro, müzik ve edebiyat alanlarında bu olayın etkilerini görüyoruz. Etki sadece sanatçının etkilenmesinden öteye geçiyor ve ticari bir unsur haline geliyor. 11 Eylül’ü konu alan filmler çekiliyor, tiyatro oyunları oynanıyor. Albüm çalışmalarında 11 Eylül hassasiyeti gösteriliyor ve buradaki acıyı anlatan besteler yapılıyor, kitaplar yazılıyor. Sigorta ve özel havayolu şirketleri büyük zarar görürken, güvenlik şirketleri başta olmak üzere savaş sanayii üzerine yatırım yapan firmalar geçmiş yıllardaki kârlarını ikiye üçe katlıyor. Deniz ve demiryolu taşımacılığı popüler hale geliyor. ABD’nin saldırı sonrası faizleri indirmesiyle birlikte teşvik edilen alışveriş piyasayı hareketlendiriyor, doların değer kaybetmesi bazı ülkeleri üzerken bazılarını sevindiriyor. Psikolog ve psikiyatristlere olan başvuru sayısında gözle görülür artışlar yaşanıyor. Sadece ülkeler değil bireyler de silahlanıyor, bayrak ve gaz maskeleri satışları artıyor. Piyasa yeniden hareketleniyor ve 11 Eylül zenginleri vitrine çıkıyor...
   <br/>
   <br/>
   11’ 09” 01
   <br/>
   <br/>
   İkiz Kuleler’i konu alan ilk film gösterime girdi. Ancak bu Hollywood yapımı bir film değil. Fransız yapımcı Alan Brigand’ın projesi olan filmde dünyanın 11 ayrı ülkesinden (aralarında Türk yönetmen yok) 11 yönetmen 11 dakika 9 saniye 1 karelik kısa filmler çekmiş. Her yönetmen kendi duygu dünyasından İkiz Kuleler’e yapılan saldırıyı anlatmış. Daha çok muhalif bakış açılarının yer aldığı filmde ABD politikaları eleştiriliyor. Projeyi iyi bir amaç uğruna biraraya gelinmiş birliktelik olarak değerlendirmek mümkün. Aynı zamanda ticari bir iş olarak da değerlendirmek mümkün. Saldırıyla ilgili ilk sinema filmi olması nedeniyle gösterime girdiği ülkelerde ilgiyle izlenen filmin ticari boyutu da önemli. Hollywood yapımcıları şimdilik sessiz. Birkaç yıl sonra ne olacağını kestirmek ise hiç de zor değil. Hemen herkesin kolayca tahmin edebileceği bu soruyu sinema eleştirmeni Atilla Dorsay’a yönelttik. Dorsay 11 Eylül’ün Hollywood yapımcıları için bulunmaz bir fırsat olduğunu söylüyor; “ABD bir süre 11 Eylül’ü kullanmamayı tercih etti. Bırakın şiddet ve terör filmlerinin oynatılmasını, İkiz Kuleler’i gösteren filmler kesildi ya da gösterimi ertelendi. Çünkü uluslararası bir travma içine girdiler. Hollywood’un tavrı budur, bir süre olay dokunulmaz sayılır. Vietnam Savaşı sırasında da aynısı oldu. 6—7 yıl bu konuyu işleyen film yapılmadı, sonrasında ise peşpeşe filmler çekildi. Bugün de aynısı olacak. İşin tuhaf tarafı kahramanlık hikayeleriyle birlikte eleştiri filmlerine de imza atacaklar.” Dorsay iyi filmlerle birlikte imalat filmlerinin de yapılacağını belirtiyor; “Hollywood’a aksiyon filmleri için malzeme sunuyor 11 Eylül. Ancak sulandırılacak, tıpkı Afganistan olayında Rambo’nun oraya gitmesi gibi, kahraman Amerikalılar bu kez kendi içlerindeki teröristleri yakalayacak, onları dövecek, temizleyecek. Aptalca bir sürü film yapılacak.” İtfaiyecilerin kahramanlıkları, belediye başkanının gösterdiği performans, kulelerde binlerce insanın çalıştığı ve her birinin ayrı bir hikayesi olduğu düşünülünce soykırım ve Vietnam filmlerinden sonra 11 Eylül filmlerine de hazırlıklı olmamız gerekecek.
   <br/>
   <br/>
   Sinema gibi tiyatrocular da gerek dekorda gerekse içerikte terör ve 11 Eylül’den istifade edecek. Bunları yapanların çoğu politik ve ticari bir amaç gütmediğini söyleyecek ama yaptıkları işin ticari getirisi olacak. Zaten Doğan Hızlan da bu gerçeğe dikkat çekiyor ve Barselona’daki Katalanya Ulusal Tiyatrosu’nun Euripides’in Troyalı kadınları’nı sahnelediğini ve Troya’nın düşüşü ile 11 Eylül arasında bağlantı kurduklarını yazıyor. Türkiye’deki tiyatrocular da terörü konu alan bir çok oyuna imza attı. Ölenlerin anılarına konserler verildi, çıkarılan albümler o insanlara ithaf edildi, ediliyor...
   <br/>
   <br/>
   Terörden beslenen edebiyat...
   <br/>
   <br/>
   Yayın dünyasını yakından takip edenler yakın geçmişte “11 Eylül kitapları” tanımını fazlasıyla duydu. Dünyada ve Türkiye’de konuyla ilgili yüzlerce kitap yazıldı. Bu kitapların bazıları Türkçe’ye de çevrilirken yerli araştırmacılar ve yazarlar 11 Eylül ve terörü anlatan çalışmalarını kitaplaştırdı. Yayınevlerinin en çok satanlar listelerinin başında bu kitaplar yerini aldı. Bunların bazıları ciddi araştırmalar iken bazıları da yakalanan rüzgardan istifade etmek amacıyla yazılmıştı. Yirmi gün içinde yazılan kitaplara rastlandı. Televizyonların haberi nasıl verdiği, köşe yazarlarının yorumları, gazetelerin bakış açıları dahi kitaplaştırıldı. Bu rüzgâr, bazı yayınevlerinin yayın politikasını bile değiştirmesine neden oldu. Önceki yıllarda basılan ancak ilgi görmeyen kitaplar en çok satılanlar arasına girdi. Mesela 1990 yılında Türkçe’ye çevrilen Oliver Roy’un “Afganistan’da Direniş ve İslâm” kitabı yıllarca ilgi görmezken 11 Eylül ve Afganistan Savaşı’nın ardından en çok okunan kitaplar arasına girmiş. Agora Yayınevi Editörü Osman Akınhay 11 Eylül’den sonra yayın dünyasının inceleme, gazetecilik ve röportaj kitaplarıyla dünya politikasına olan ilgisini artırdığını söylüyor ve okuyucunun bu yöndeki ilgisinin devam edeceğini belirtiyor; “Biz de Agora Kitaplığı’ndan Tarık Ali’nin Bush Babil’de ve Faleh A. Cabbar’ın Irak’ta Şii Hareketi adlı kitaplarıyla Irak’ta patlak veren direnişin köklerine inmeye çalışacağız. Edebiyatta ise gözle görülür bir yansıma olduğu söylenemez.” Akınhay yayınevlerinin kazançlarına rağmen 11 Eylül’ün yayın dünyasına kazandırdıklarını götürdükleriyle karşılaştırıyor ve “Yanı başımızda bir ülke Balkanlaştırılıp iç savaşa sürüklenmek istenirken üç tane kitap satmışsınız ne fayda” diyor. Yazar Oya Baydar ise Milliyet’teki değerlendirmesinde edebiyatın olaydan etkilenmemesinin mümkün olmayacağını ifade ediyor; “11 Eylül’de simgeleşen tarihsel—toplumsal kaosun, içine girdiğimiz ürkütücü korku ve çöküş çağının edebiyata, hem de güçlü bir biçimde hatta belki bildiğimiz edebiyatı yok ederek—yansımasını beklemeliyiz.”
   <br/>
   <br/>
   Psikologların devri
   <br/>
   <br/>
   Saldırının ilk günlerinde Amerikalılar evlerine kapanmayı tercih etmiş, psikolojik tedavi için hastanelere müracaat edenlerin sayısında artış yaşanmıştı. Türkiye’de de 17 Ağustos depreminden sonra yaşanan depresyonun bir benzerini yaşayan Amerikalılar ilk kez mağdur pozisyonuna düştü. Evdeki yaşam konforunu genişletmek isteyen Amerikalılar ev ve mutfak eşyası satışında patlama yaşanmasına neden oldu. Online terapi sistemiyle evlerinden çıkmadan psikologlardan yardım aldılar. İnternet üzerinden terapi sistemini Türkiye’de de uygulayan ancak talep patlaması nedeniyle iptal etmek zorunda kalan psikolog Tuncay Özer online terapinin ABD’de çok yaygın olduğunu, 11 Eylül sonrası talebin arttığını belirtiyor ve 11 Eylül, deprem gibi olağanüstü hallerde, uzaktan yardımın önemine dikkat çekiyor. İstanbul Üniversitesi Çapa Tıp Fakültesi Psikiyatri Bilim Dalı Başkanı Prof. Dr. Sedat Özkan globalleşmenin psikolojik etkisi nedeniyle dünyanın herhangi bir yerinde meydana gelen olaydan tüm insanların etkileneceğine dikkat çekiyor; “11 Eylül insanlar arasında, sınıflar arasında güven zedeleyici bir rol oynamıştır. Amerika’da bir sektör oluştu tabii. Saldırının sonuçlarını kullanan alt bir sektör. Psikiyatride krize müdahale anlayışları öne çıktı. O güne kadar örtülü kalmış, farkına varılmamış birtakım psikolojik rahatsızlıklarda tırmanma oldu. Önümüzdeki yıllarda sadece sosyolojik araştırmaların değil, yeni felsefe ve siyasal düşüncelerin de gündeme geleceği kanaatindeyim.”
   <br/>
   <br/>
   Özkan, 11 Eylül olaylarının ekonomik çıkar için kullanılacağını da söylüyor; “Görsel sanatlardan diğer alanlara kadar Amerikan kültürü içinde bu kullanılacak. Önemli olan amacın ne olduğu. Yaşanan duygusal karmaşayı kullanarak para kazanmak mı yoksa global düzeyde insanlık için acının insani ve sosyal sonuçlarını hatırlatarak çözüm üretecek bir yaklaşım mı? Görünen o ki daha çok birincisi oluyor.” Bir de hatırlatma yapalım. Üsame bin Ladin saldırının arkasından yaptığı açıklamada Amerikalıların yüzde 70’inin psikolojik problemler yaşadığını ya da depresyona girdiğini söylemişti.
   <br/>
   <br/>
   Sigorta kaybetti güvenlik kazandı
   <br/>
   <br/>
   11 Eylül’de kaybeden sektörlerin ilk sırasında sigorta şirketleri ve özel havayolları yer alıyor. Sigorta şirketleri kendilerine yapılacak tazminat başvurularının 40—50 milyar dolar olacağını açıklamıştı. 1992 yılındaki Andrew kasırgasında sigorta şirketleri 1.5 milyar dolar tazminat ödemişti. İkiz Kuleler’i sigortalayan Genaral Re’nin zararı bile tek başına 2.5 milyar doları buldu. Şirketler yeni duruma uyum sağlamada zorlanmadı ve terör sigortasının primleri artırıldı. Bir bakıma terör ihtimalinin canlı tutulması işlerine yaradı. 11 Eylül korkusunu iyi kullandılar. Artık eskisinden çok daha yüksek prim topluyorlar. Sigorta şirketleri reassurance mekanizması sayesinde dünyanın dev sigorta şirketlerine prim ödeyerek onları zarara ortak ediyor. Bu dev şirketler ise üzerlerine aldıkları risk karşılığında daha yüksek bedeller talep ediyorlar. Bazı bölge ve ülkeleri kapsam dışına çıkarıyorlar ya da daha da yüksek prim talep ediyorlar. Özel havayolu şirketlerinin bir çoğu ise sivil alandaki zararlarını askeri ve savunma alanına yaptıkları yatırımlarla kapattı. Boeing firması satışlarının yüzde 11 düştüğü dönemde savaş uçağı ve füze teknolojisi satışlarında yüzde 5.4 daha fazla kâr elde etti.
   <br/>
   <br/>
   Hisseler tavan yaptı
   <br/>
   <br/>
   Güvenlik şirketleri ve savaş sanayii 11 Eylül’den en çok yararlanan sektörlerin başında geliyor. Saldırıdan önce yıllık performansları minimuma inen silah şirketleri 11 Eylül sonrası izlenen politikalar (Afganistan ve Irak Savaşları. Bazı ülkelerin terörist ilan edilmesi) neticesinde yıllık performanslarını artırdı. Borsada 5 gün içinde hisse senetlerinde yüzde 23 ile yüzde 37 arasında değer kazandılar. Ülkeler askeri harcamalara daha fazla kaynak ayırmaya başladı. ABD’de yıllık bütçeyi artırarak 410 milyar dolara çıkardı. 2005 yılında bu rakamın 500 milyar doların üzerine çıkacağı tahmin ediliyor. Avrupalı devletler de benzer politikalar izliyor. Ülkeler gibi bireyler de silahlandı. Dolayısıyla silah şirketleri iki taraflı kâr ediyor. ABD’de saldırının ardından silah satışlarının yüzde 40 oranında arttığı belirtiliyor. Dikkat çeken nokta ise silah alanların büyük kısmının ilk kez silah kullanacak olmaları. ABD’de 60 milyon kişi silah sahibi ve yılda 11 bin kişi bireysel silahlarla öldürülüyor. Türkiye’de ise 2 milyonu ruhsatlı 5 milyonu ruhsatsız toplam 7 milyon kişide silah bulunuyor.
   <br/>
   <br/>
   Türkiye’de Özel güvenlik sistemi Avrupa’dakiler kadar yaygın olmasa da teknolojiyi yakından takip ediyorlar. İlgili yasa hâlâ Meclis’ten çıkmadığı için güvenirlilikleri konusunda tereddütler var. Güvenlik Hizmetleri ve Gözetim Organizasyonu Derneği Başkanı İskender Targaç belirli kalitenin çok altında olan güvenlik şirketleri olduğunu kabul ediyor ancak kendi organizasyonları altındaki şirketlerin güvenilir olduğunu iddia ediyor; “11 Eylül’den sonra Türkiye’deki yabancı sermayeli şirketler ciddi önlemler almaya başladı. Güvenlik sektöründe ciddi bir talep artışı yaşanıyor ve insanlar güvenliğe daha çok önem veriyor.” Özel güvenlik şirketi sahibi Oryal Ünver ise ilginin çok, icraatın az olduğunu belirtiyor. Ona göre herkes bilgi alıyor ama sistemi kurma noktasında ekonomik kaygılar devreye giriyor.
   <br/>
   <br/>
   Güvenlik teknolojisi gelişiyor
   <br/>
   <br/>
   Sadece şirketler değil ülkeler de güvenlik konusunda hassaslaştı. Havaalanlarında, gümrüklerde, toplu alışveriş merkezlerinde eskisinden daha çok kontrol yapılıyor. Kendilerini emniyette hissetmek isteyen insanlar bu alandaki teknolojiye daha çok yatırım yapıyor. Dünyanın önde gelen ülkeleri büyük havaalanlarında insanların beden ölçülerini en ince detaylarına kadar inceleyen bir sistem kullanıyor. Metal sütunlar içine gizlenen kamera vasıtasıyla kaydedilen görüntüler bilgisayar ekranına aktarılıyor, içeri girmek isteyen kişinin estetik yaptırıp yaptırmadığı kontrol ediliyor, merkeze aktarılan görüntüyle gelen kişinin aranıp aranmadığı, tehlikeli olup olmadığı anında ortaya çıkarılıyor.
   <br/>
   <br/>
   Sembol oldu
   <br/>
   <br/>
   11 Eylül artık bir simge. Tıpkı milattan önce milattan sonra gibi. Özgürlüklerin, insan haklarının zirveye çıktığı bir dönemin ardından 11 Eylül terörün, silahların, savaşların simgesi oldu. Globalleşen dünya yara aldı, milliyetçilik yeniden popüler hale geldi. Bayrak satışları arttı. Özellikle ABD’de bayrak desenli aksesuarlar vitrinlere çıktı. Hatta satışlar bir dönem o kadar artmıştı ki, Türkiye’de ABD bayrağı üreten ve bu ülkeye gönderen Türk tekstilcilerin gelen talebi karşılamakta güçlük çektikleri haberleri gazetelere yansımıştı.
   <br/>
   <br/>
   Terör modayı da etkiledi. Geçtiğimiz yıl modanın rengi yeşildi. Komando kıyafetleri, botlar, asker şapkaları... ABD’yi sevmeyen ülkelerde kulelerin bombalanma görüntüsü en çok satılan kasetler arasına girdi. Üsame bin Ladin’le ilgili vcd oyunları çıktı. Ladin’den intikam almak isteyenler oyunlara hücum etti. ABD karşıtı ülkelerde Ladin baskılı tişört ve şapkalar satılmaya başladı. Buna karşılık ABD’de vatanperverliği vurgulayan tişört ve şapkalar piyasayı işgal etti. Milyonlarca kişi işsiz kaldı, böylece ucuz işgücü doğdu. Alternatif ulaşım yolları gündeme geldi. Deniz, kara ve demir yolları itibar kazandı. Tıpkı Türkiye’de olduğu gibi ABD’de de demiryolları alternatif olarak gösterildi. Kongre havayollarına alternatif olarak hızlı tren sistemini gündeme getirdi.
   <br/>
   <br/>
   Sanal âlem de payına düşeni aldı ve 11 Eylül virüsleri dolaşmaya başladı. Geçen yıl “11 september.exe” isimli virüs New York’taki saldırıyı FBI ve El Kaide örgütünün birlikte işlediğini iddia ediyordu. Ülkeler güvenlik politikalarını yeniden gözden geçirince sanal ortamdaki bir çok bilgiye kısıtlama getirildi. Bazı özel şirketler de benzer bir yöntem izledi. İktisat politikaları yeniden gözden geçirildi. İhracatını ABD dışına yapan ülkeler doların değer kaybetmesiyle daha çok kazandı. Türkiye ise olumsuz etkilendi ancak stratejik önemini farkeden ABD IMF’den 9 milyar dolarlık kaynak aktardı. Karikatür yarışmaları düzenlendi, resim ve fotoğraf sergileri açıldı. Gazeteler satışlarını artırdı, televizyonlar izlenirlik oranlarını. Savaş ve şiddet haberlerinin artması oyuncak sektörünü de etkiledi. Çocuklar en çok oyuncak silahları tercih etti. Savaş ve şiddet yanlılarının sesleri daha çok çıkmaya başladı. İslâm dinine ilgi arttı. İslâm diniyle ilgili kitap ve kasetlerin satışları arttı. Güvenlik şirketlerinin popüler hale gelmesiyle beraber “En Ahmak Güvenlik Önlemi” yarışmaları bile düzenlendi. ABD’li güvenlik görevlileri bir Arap öğrencinin çantasındaki parfümü kimyasal silah zannederek uzmanları havaalanına çağırması ve öğrenciyi tutuklamaları nedeniyle ödül aldılar. Ve şiddet filmlerinin aranan ismi Arnold Schwarzenegger Californiya Valiliği için favori isimler arasına girmeyi başardı. Acaba 11 Eylül yaşanmamış olsaydı ismi şiddetle özdeşleşen bir sanatçının şansı bu kadar yüksek olur muydu? Ve tabii ki Gorge Bush. Bush başkanlık yarışında görmediği desteği 11 Eylül sonrası gördü ve o dönemde halkın yüzde 82’sinin desteğini almayı başardı.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2944&yorum_id=1), [web.archive.org (arşiv bağlantısı)](http://web.archive.org/web/20041223171426/http://www.aksiyon.com.tr:80/detay.php?id=2944&yorum_id=1)
