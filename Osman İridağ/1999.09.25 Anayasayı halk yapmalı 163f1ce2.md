# Anayasayı halk yapmalı

*Osman İridağ 1999.09.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aslında bu röportajda, Yargıtay Başkanı'nın ifadesiyle "Meşruiyetini kaybeden bir anayasa"nın yerine "nasıl bir anayasa" kadar "nasıl hazırlanan bir anayasa" sorusuna cevap arayan bir grup aydının yaptığı çalışmalardan haberler verecektim.
  </font>
 </div>
 <div id="newsText">
  <font class="detail-text">
   . Ancak olmadı. Henüz olgunlaşmayan bir girişimin kamuoyuna açıklanmasını istemeyen girişim öncülerinin fikirlerine saygımızdan dolayı bu röportaj "bireysel" görüşlerle sınırlı kaldı. Açıkçası ben hazırlığımı "Anayasasını isteyen" aydınlar için yapmıştım. Birikim Dergisi Genel Yayın Yönetmeni Ömer Laçiner de bu isimlerden biriydi. Ve muhtemelen Laçiner'in ismini yakında açıklanacak kampanya sırasında sık sık duyacağız. Bu nedenle onunla yaptığımız röportaj şahsi görüşlerini içerse bile kampanyanın ana hatlarına ışık tutacak niteliklere sahip olması bakımından önemli.
   <br/>
   <br/>
    Yargıtay Başkanı Sami Selçuk'un anayasa ile ilgili sözlerinden sonra iki grup ortaya çıktı. Bir kısmı onun konuşmasının altına imza atarken diğer taraf karşı çıktı. Siz hangi taraftasınız?
   <br/>
   <br/>
   Sami Selçuk'un anayasanın gayrimeşru olduğu, bunun yerine demokratik hak ve özgürlükler temelinde, demokrasiyi, bireyin devlete karşı konumunu öne çıkaracak bir anayasa gerektiği yönündeki sözlerine, tam mânâsıyla katılıyorum. Bunlar bizim asgari müştereklerimizi anlatan şeylerdir. Demokrasi, bireyin devlete karşı haklarının sağlanması, devletin statüsünün buna göre belli bir seviyeye çekilmesi ve özgürlüklerinin genişletilmesi gibi konularda farklı ideoloji sahipleri birleşebilir. Zaten anayasa herkesi birleştiren ve aralarındaki tartışma konularını gideren bir metin değil, tartışmalarını nasıl çözeceklerini anlatan bir metin olmalıdır.
   <br/>
   <br/>
   CHP programı anayasa olarak kullanıldı
   <br/>
   <br/>
    Bizim anayasa anlayışımız da tanımını yaptığınız anayasanın içine giriyor mu?
   <br/>
   <br/>
   1921 ve 24'te hazırlanan anayasalar belli toplumsal sorunların nasıl çözüleceğine, nasıl daha uygar bir toplum olunabileceğine dair kaygılar taşıyordu. 61 Anayasasında benzer bir niyet, eğilim gözlenebilir. Ancak uygulamada anayasaya sadık kalınmıyor. Her ne kadar 1924 Anayasası yürürlükte olsa dahi çok partili sisteme geçinceye kadar olan zaman içinde Türkiye'nin anayasası fiili olarak CHP programları olmuştur. 1930'larda, 40'larda herhangi bir adam anayasal hakkımı kullanıyorum dediği vakit yönetim tarafından fena halde cezalandırılıyordu. Parti kurmak 24 Anayasası'nda yasak değildi ama fiili anayasa buna izin vermiyordu.
   <br/>
   <br/>
    61 ve 82 anayasaları da pratiğiyle teorisi ayrı olan anayasalar olarak mı kaldı yoksa 24 Anayasası'nın yaşadığı şanssızlığı onlar yaşamadı mı?
   <br/>
   <br/>
   Türkiye'de her zaman yasalarla uygulama arasında bir farklılık olmuştur. Örneğin işkence kanunen yasak olmasına rağmen Türkiye bir işkence cenneti olmaya devam etmektedir. Bu bizi de toplum olarak ikiyüzlülüğe alıştırdı. Bir yandan medeni ve çağdaş normlara uygun bir devlet portresi çizerken, diğer taraftan da bu normların her birinin tek tek ırzına geçen bir fiili uygulamamız var. Buna idare etmek diyoruz ve güya kurnazlık yapıyoruz, özellikle dışarıya karşı. Anayasada olması gerekenleri yazıp, pratikte farklı davranıyoruz. Şimdi deprem mevzuatını kontrol edin, gayet güzel, çağdaş ülkelerdeki gibi bir mevzuat görürsünüz, ama uygulamada olmaz.  Eğer biz 1870'lerden beri yaşadığımız anayasal sürecin yöntem olarak da çarpıklığının farkındaysak toplumun içtenlikle benimsediği ve yürürlükte olmasına ayrıca katılmak istediği kurallar ve ilkeler manzumesini, toplumun katılımıyla sağlamamız gerek.
   <br/>
   <br/>
    İyi bir anayasa iyi bir toplum anlamına gelmiyor mu?
   <br/>
   <br/>
   Bunun için anayasanın devleti, yurttaşına karşı korumak için hangi tedbirlerden hareket edeceğini, korumanın nasıl yapılacağını anlatan ve bu arada yurttaşların durumunun da ne olacağını belirten bir metin mi; yoksa bir toplumun nasıl yaşayabileceğini en genel kurallarını, ilkelerini, amaçlarını ortaya koyan bir metin mi olduğu konusunda anlaşmamız gerekir. Eğer cevabınız ikincisi ise olması gereken de budur, anayasanın toplum tarafından toplumsal kıtılım süreçleri içinde yapılması gerekir. Bu bir yöntemdir. Fakat amaç devleti korumak ise anayasayı devleti temsil eden kurumların yapması gerekir. Nitekim bugüne kadar öyle yapıldı. Ancak artık toplumun söze karışması gerek, kendi içinden seçtiği temsilcilerle oluşturacağı danışma meclisinin hazırlayacağı metni yönlendirmelidir.
   <br/>
   <br/>
   Çatışma kaçınılmaz ama...
   <br/>
   <br/>
    Siz de dediniz bugüne kadar alışık olduğumuz devletin yaptığı anayasalardı. Bugün geldiğimiz nokta içinde toplum tarafından hazırlanacak bir anayasanın uygulanabilirlik alanı olacak mı?
   <br/>
   <br/>
   Eğer kendi programlarını yapmak  bilinciyle bir toplum bir şeye iştirak ettiyse ve bu bir kaç yıl devam eden bir süreçse, bu süreçten geçerek oluşturulan anayasaya göre işbaşına gelen hükümetler ile kamu otoritesini kullanan kurumlar, böyle bir toplumun üzerinde adam gibi davranacaklardır. Bakın biz cumhuriyetten ve demokrasiden sözediyoruz. Bizim ülkemiz de asgarisinden bir cumhuriyetse egemenliğin sahibi toplumdur. Birisinin kendisine bir şeyi tanımasına ihtiyacı yoktur. Bugün bu toplum bu egemenliğin nasıl kullanılacağını belirlemek için harekete geçmeli. Meşru hakkını kullanmalı.
   <br/>
   <br/>
    Toplum bunu kullanmak isteyince karşısında bunu önlemek isteyen güçleri bulmayacak mı? Kimse iktidarını kaybetmek istemeyeceğine göre bir iktidar mücadelesi mi verilecek?
   <br/>
   <br/>
   Evet.
   <br/>
   <br/>
    Bu işin sonu kavgaya, çatışmaya gitmez mi?
   <br/>
   <br/>
   Atla arabanın yerini değiştirmemek lazım. Farzedin ki bir çatışma görünüyor, çapını bilemeyiz ama mutlaka olabilecektir. Peki bu sizin son derece haklı olduğunuz bir şeyi yapmamanız anlamına gelir mi? Bir hastayı arabayla hastaneye yetiştirmeye çalışırken trafik kazası geçirme ihtimaliniz vardır. Amacınız hastayı hastaneye götürmek olduğu için dikkat edersiniz ancak siz hata yapmasanız bile başkası yapabilir. Başkasının hata yapma ihtimali var diye hastaneye gitmemezlik yapamazsınız.
   <br/>
   <br/>
    Bu kadar basit mi?
   <br/>
   <br/>
   Bazı şeyleri basitleştirmek lazım. Eğer bizim ciddi ciddi bir anayasa problemimiz varsa ki var, toplum tarafından benimsenir bir anayasaya sahip olmak gibi bir kazanımın yanısıra, Türkiye'yi siyasal bakımdan da olgunlaştıracaktır. Kötü sonuçlarını yaşadığımız depolitizasyondan kurtulacak, yurttaş bilincine sahip insanlar çoğalacak ve yetkinleşecek ise bu çok önemli kazanımlar için birtakım riskler göze alınmaya değerdir, alınmalıdır. Şimdiye kadar devleti koruma kaygısını ön planda tutarak özgürlükleri kısıtlayan anayasaları yaptıran güç veya çevreler şüphesiz ki toplumun bu inisiyatifi kullanma teşebbüsünü hoş karşılamayacaktır. Asgari ifadeyle söylüyorum. Yasalarla ya da başka güçlerle buna engel olmaya çalışacaklardır. Toplumun da bunu nasıl önlerim, bu noktaya nasıl gelmemeye çalışırım, ama gelirsem de ne yaparım diye düşünmesi gerekir. Böyle bir ihtimal vardır diye esastan fedakârlık yapamazsınız.
   <br/>
   <br/>
    İçerikten fedakârlık yapılabilir mi? Her iki tarafı memnun edecek bir anayasa taslağı sizi de tatmin eder mi?
   <br/>
   <br/>
   Beni tatmin etmeyebilir. Ben yöntemi önemsiyorum. Böyle hazırlanacak bir anayasa belki de içeriği açısından 82 Anayasasını da aratabilir. Öyle bir anayasa olmaması için ayrıca uğraş veririm. Ben kendi argümanlarımın ötekilerden çok daha zengin olduğuna ve daha insancıl argümanlar olduğu için de toplumda yankı bulacağına ve öteki eğilimler kadar güçlü olabileceğine inanıyorum. Elbette toplumun çoğunluğunun onayladığı kurallar en demokratik, insana, topluma en yakışır kurallar olmayabilir. Bu da bir risktir. Eğer demokrasinin temel kurallarına içten güveniyorsanız bu riski göze alabilirsiniz.
   <br/>
   <br/>
   Demokrasinin bedeli ödenmeli
   <br/>
   <br/>
    Siz gecikmiş bir bedel ödemeden sözediyorsunuz. Batı toplumunun yıllar önce mücadele ederek kazandığı demokratik hakların mücadelesinin yapılmasını istiyorsunuz. Peki Türk toplumunun buna hazır olduğunu düşünüyor musunuz?
   <br/>
   <br/>
   Hazır olmak zorunda. Bunun için bazen kaçınılmaz olan bedeller ödemek gerekebilir. Demokratikleşmiş toplumların her birinin tarihine bakarsanız, mesela İngiltere 1600'lı yılları büyük bir iç savaşla geçirdi. Sanayileşmenin bedeli İngiliz toplumu için korkunçtur. Amerika öyle, Fransa öyle. Dikkat edin hiçbirinde özgürlükleri kısıtlayarak, toplumdaki birtakım şeyleri yeraltına itme tutumu yok veya istisnadır. Herkes yine temel özgürlüklerden yararlanıp, fikirlerini serbestçe söylüyor. Toplum bütün bunlardan geçerek yani yoğurularak olgunlaşıyor.
   <br/>
   <br/>
    Bizim  demokratik haklarımızı kullanmakta korkak davranmamızda cumhuriyet ve demokrasi için mücade etmemiş olmamızın etkisi var mı?
   <br/>
   <br/>
   Başka ülkeerde cumhuriyete geçmek için verilen savaşta halka yeni yönetimin nasıl olacağı, nasıl bir toplum olunacağının propagandası yapılmıştır. Biz Kurtuluş Savaşı'nda cumhuriyetin propagandasını yapmadık. Mustafa Kemal bir gün önce arkadaşlarına yarın cumhuriyeti ilan edeceğiz diyor. Başka ülkelerde böyle bir rejime geçildiği vakit kralcılar ya da monarşi yanlıları uzun bir süre kavgaya girer üstelik toplumdan da ciddi destek bulurlardı. Türkiye'de 1923'ten sonra saltanat yanlısı bir tek kitlevi hareket olmamıştır. Biz saltanattan cumhuriyete geçişte büyük bir toplumsal kavga vermedik. Toplum cumhuriyeti benimsedi, Gazi Mustafa Kemal'i padişahtan çok da fazla ayırt etmediği bir yere koydu.  Meclisi Osmanlının devlet erkânı gibi kabul  etti. Ama siyasal anlayış çok değişmedi.
   <br/>
   <br/>
   Siyasi partilerle olmaz
   <br/>
   <br/>
    Anayasa kadar hazırlanış yöntemi de önemli derken siyasi partileri bu yöntemin dışına koymaktaki amacınız nedir? Onların oluşturduğu meclis toplumun sesi değil mi ki siz oluşturulacak bir danışma meclisinin anayasanın yazılmasında koordinatörlük görevi yapmasını istiyorsunuz?
   <br/>
   <br/>
   82 Anayasasının üzerinden 17 yıl geçti.  Partiler bırakın temel hak ve özgürlükleri, en basit ilkeleri dahi değiştiremediler. 12 Eylül rejiminin çıkardığı yasaları değiştirmediler. Bu süre içinde bütün siyasi partiler iktidar olmasına rağmen böyle bir şey yapamadılar.
   <br/>
   <br/>
    Geçtiğimiz aylar içinde emekli bir orgeneral, bir gazeteye verdiği demeçte anamuhalefet partilerinin de MGK'ya girmesini istiyor ve böylece ülke gerçeklerinden haberdar olur, muhalefette atıp tutmaz diyordu. Bundan devletin bizim bildiğimiz anayasa dışında başka bir yasası olduğu anlamı çıkar mı?
   <br/>
   <br/>
   Demek ki Türkiye'nin öyle gerçekleri varmış ki bunları ancak iktidara gelince bir MGK toplantısına girdiğiniz zaman öğrenebiliyorsunuz. Neyse öğrendikleri bize de söylesinler. Bunu söyleyen hangi zevatsa şunu anlatmaya çalışıyor. "Türkiye'de yasalara baktığınız vakit sanki sizin seçtiğiniz hükümet bütün iktidar erkini kullanıyor gibi görünüyor. Oysa uygulamada bu doğru değil. Türkiye'de iktidarın yarısı belki daha fazlası ordunun elindedir." Bunun açık ifadesi budur. Türkiye'de bir parti gerek dış politikada, gerek Kürt Sorununda, gerekse laiklik  konusunda farklı bir politika izleyemiyor. Parti tüzüğü gereği bundan farklı bir şey  yapacak olsa da yaptırılmıyor. Çünkü Türkiye'de iktidarın büyük kısmı görünmez devlet gücünün elinde. İktidara yaklaşan siyasal partiler de bunu bilir ama topluma söylemezler.
   <br/>
   <br/>
   Email; oiridag 38@hotmail.com
   <br/>
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C193882A63B113E6BE310B96216B51F4?newsId=5401), [web.archive.org (arşiv bağlantısı)](http://web.archive.org/web/20130713131423/http://www.aksiyon.com.tr:80/aksiyon/newsDetail_getNewsById.action;jsessionid=C193882A63B113E6BE310B96216B51F4?newsId=5401)
