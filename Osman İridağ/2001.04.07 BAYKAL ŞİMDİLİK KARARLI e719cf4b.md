# BAYKAL ŞİMDİLİK KARARLI

*Osman İridağ 2001.04.07*

<div>
 <p class="spot">
  Deniz Baykal Osmanlı'yı yeniden  keşfetmeye çalışıyor. Bugün en  çok kavganın yaşandığı Balkanlar  ve Ortadoğu'da, Osmanlı  Devleti'nin nasıl yüzyıllarca barışı  sağladığını araştırıyor. Klasik bir  sol parti gibi geçmişi tamemen  reddetmek yerine anlamak,  yanlışlardan ders almak  gerektiğini söylüyor.
 </p>
 <p class="metin">
 </p>
 <img border="0" src="/web/20020111224944im_/http://www.aksiyon.com.tr/2001/331/resimler/Baykal.jpg"/>
 <p class="metin">
  Geçtiğimiz hafta Yayın Yönetmenimiz Mehmet Kamış ile birlikte Ankara'da idik. Son dönemde sayfalarımızda sıkça yeralmaya başlayan Anadolu Solu'nun ne olduğunu iyice anlayabilmek için CHP Genel Başkanı Deniz Baykal'ı ziyaret ettik. Ankara Temsilcimiz Adnan Öksüz'ün de bulunduğu ziyarette offthe record konuşulanları (Baykal ile 3 saate yakın gerçekleşen sohbetimizin büyük kısmı of the record idi) onun kaleminden okuyacaksınız. Bu yazıda ise İstanbullu bir gazetecinin Ankara'nın politik gazeteciliğinden uzak izlenimlerini bulacaksınız.
 </p>
 <p class="metin">
  İtiraf etmeliyim ki bir kısım büyük medyanın üst yönetiminin cumhurbaşkanını, başbakanı, başbakan yardımcılarını ve üst düzey görevlileri ziyaretlerini kıskanarak okumuyor değildim. Baykal'ı ziyaretimiz o duyguyu bir miktar yaşattı doğrusu. Az biraz kendi çapımızda Aksiyon'un üst yönetimi olarak Baykal ile saatler süren sohbetten keyif aldığımı belirtmeliyim. Sohbetten diyorum çünkü soru cevap kısmındaki Baykal ile of the record Baykal arasında oldukça fark vardı. Yanlış anlaşılmasın; teybe farklı, bize farklı konuşuyor demiyorum. Teybe daha dikkatli konuşmak zorunda hissediyordu kendini. Bunun nedeni ise ne bizimle CHP'nin arasındaki geçmişten kalan fikri ayrılıklardı, ne de birbirimize olan uzaklık. Tek sebep, onun sonuçta bir siyasi olması ve son dönemde başlattığı büyük değişimin tabanında yanlış anlamalara yol açmasından tedirginlik duymasıydı.
 </p>
 <p class="metin">
  Bana göre konuşulması gereken konuların başında gelen CHP'deki istifalar, Deniz Baykal için üzerinde hiç durulmayacak bir ayrıntıydı. Bu nedenle bu konulara hiç girmeyeceğini baştan belirtti. Anladığım kadarıyla istifacıların çok fazla etkili olamayacağını düşünüyor. Zaten istifacıların kimler olduğuna baktığımız zaman da Baykal'ın neden bu kadar rahat olduğunu anlamak kolaylaşıyor. CHP'yi yakından takip edenler, bu isimlerin yıllarca parti içinde gerek grupçuluk gerekse mezhepçilik yaptıklarını söylüyorlar. Deniz Baykal yeniden genel başkan adayı olduğu zaman, grupçuluğa ve mezhepçiliğe fırsat vermeyeceğini belirtmişti. Ancak istifaların Deniz Baykal'ın Anadolu Solu ve insan merkezli parti anlayışı söylemiyle çakışması akla, 'Bu isimler partinin yeni politikasını benimsemedikleri için mi istifa ediyorlar" sorusunu getiriyordu. Nitekim Esenyurt Belediye Başkanı Gürbüz Çapan istifa gerekçesini açıklarken, "Yeni bir oluşum kurulacak ve bu oluşum 'tekke' haline gelmeyecek" demişti. Görünen o ki, istifa nedenleri bu değil. Baykal seçim öncesi kafasına koyduğu politikayı kararlı bir şekilde uyguluyor. Bundan rahatsızlık duyanlar ise hem partiyle hem de Deniz Baykal ile yollarını ayırıyor.
 </p>
 <p class="metin">
  Deniz Baykal ne kadar samimi?
 </p>
 <p class="metin">
  Şeyh Edebali'nin öğütleriyle başlayan, Anadolu Solu kavramıyla zirveye çıkan CHP'deki tarihi değişimin mimarı olan Deniz Baykal'ın sözlerinde ne kadar samimi olduğu en çok merak edilen soruydu. Çünkü Baykal benzer bir açılımı 1992 yılında yapmış ve imam hatiplilere sahip çıkarak, herkese eşit uzaklıkta olduklarını söylemişti. Bosna'da savaşın devam ettiği günlerde yılbaşını burada geçirerek, CHP'nin bugüne kadar sessiz kaldığı konularda cesur çıkışlarda bulunmuştu. Ancak ne olduysa bu politikaların devamı gelmemiş ve 28 Şubat sürecinde Deniz Baykal bildik CHP politikalarına dönmeyi tercih etmişti.
 </p>
 <p class="metin">
  Peki neden böyle yapmış Deniz Baykal?
 </p>
 <p class="metin">
  Ona göre tek suçlu Refahyol hükümeti ve Erbakan. Eğer Necmettin Erbakan iktidara geldiği dönemi iyi değerlendirebilseydi CHP'nin politikaların da da bir değişiklik olmayacaktı. Yani Baykal, o zamanda samimi olarak söylediklerinin arkasında durmak istemiş ancak, 28 Şubat sürecinde başkalarının uyguladığı yanlış politikalar nedeniyle tabanın sesine kulak vermek zorunda kalarak, kabuğuna çekilmiş. Kendi ifadesiyle şimdiki politikadan dönüş ise kesinlikle sözkonusu değil.
 </p>
 <p class="metin">
  Ya Türkiye yine öyle bir döneme girer ve insanlar kamplara ayrılırsa ne yapmayı düşünüyordu?
 </p>
 <p class="metin">
  Umarım böyle bir durumla karşılaşmayız diyor ve ekliyor; "Biz samimiyiz. Ezilen, yok sayılan, dışlanan insanların yanında olacak, dini siyasete alet edenlerin de, dini siyasete alet etmeme gerekçesiyle din düşmanlığı yapanların da karşısında olacağız". Burada bir dipnot, olağanüstü bir gerginlik döneminde o da, politikasında çok fazla ısrar etmeyeceğinin farkında.
 </p>
 <p class="metin">
  Nereden çıktı Anadolu Solu?
 </p>
 <p class="metin">
  Deniz Baykal Osmanlı'yı yeniden keşfetmeye çalışıyor. Bugün en çok kavganın yaşandığı Balkanlar ve Ortadoğu'da, Osmanlı Devleti'nin nasıl yüzyıllarca barışı sağladığını araştırıyor. Klasik bir sol parti gibi geçmişi tamemen reddetmek yerine anlamak, yanlışlardan ders almak gerektiğini söylüyor. Kendisine yöneltilen sağcılaşma eleştirilerine karşı Mevlânâ'yı, Yunus Emre'yi, Hacı Bektaş'ı örnek veriyor. Anadolu'nun manevi mimarları olan bu insanların devletten değil, halktan ve sosyal adaletten yana olduklarını söylüyor. Bu fikirlerin evrensel olduğunu, onlara sahip çıkmanın sağcılık olmayacağını düşünüyor.
 </p>
 <p class="metin">
  Ya laiklik? Yeni süreçte partinin laiklik politikasında bir değişiklik olacak mıydı?
 </p>
 <p class="metin">
  Bülent Ecevit'in son seçimler öncesi uyguladığı inançlara saygılı laiklik politikasının sandığa nasıl yansıdığının farkında. Şimdi o da bu konu üzerine kafa yoruyor. CHP'nin katı laiklik politikasının değiştiğini, devleti değil insanı merkez alan bir siyaset izleyeceklerini; kimsenin inançlarına kimsenin karışma hakkının olmayacağını söylüyor.
 </p>
 <p class="metin">
  Peki kimden oy almak istiyordu?
 </p>
 <p class="metin">
  Bu sorunun cevabını iki kelime ile özetlemek mümkün; sessiz çoğunluktan.. Devletle porblemi olan, bugüne kadar resmi devletin dışladığı topluluklara sesleniyor. 1995 yılında Refah'ı iktidar yapan ancak umduğunu bulamayan seçmenlerin oylarını almak istiyor.
 </p>
 <p class="metin">
  Baykal'ın açmazları
 </p>
 <p class="metin">
  Partinin politikasının değiştiğini, eski günlerin artık uzakta kaldığını söyleyen Baykal, geçmişi de reddedemiyor. Genel kanının aksine CHP'nin cumhuriyet tarihi boyunca doğru yaptığını savunmak zorunda hissediyor kendini. Devletçilik yaptıkları dönemi de, halktan kopuk siyaset izledikleri zamanları da dışla(ya)mıyor.
 </p>
 <p class="metin">
  Antalya'dan gelen Napolyon...
 </p>
 <p class="metin">
  Napolyon yenilip Elbe adasına sığınmış ve bir süre sonra muhteşem bir dönüş yapmıştı. Baykal'ın başkanlıktan ayrılıp Antalya'ya yerleşmesi toplumu daha iyi anlamasını sağlamış. Siyasetçi olarak değil, bir insan olarak halkla içiçe olmuş ve belki de yıllarca gör(e)mediği gerçeklerle yüzyüze kalmış. Napolyon benzetmesi oldukça hoşuna gitti Baykal'ın. Napolyon gerçek bir liderdi ve her türlü engele rağmen doğru bildiği yolda ısrarla yürümeyi bilmiş ve sonuçta muhteşem bir zafer kazanmıştı. Bakalım Baykal, önüne çıkacak engeller karşısında taviz vererek, CHP'nin hanesine bir eksi puan daha mı yazdıracak yoksa, her türlü engellere rağmen insan merkezli çağdaş parti anlayışında ısrar mı edecek? Emin olun bu sorunun cevabını en çok ben merak ediyorum.
 </p>
 <br/>
 <center>
  <a class="anaorta" href="http://web.archive.org/web/20020111224944/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/331/kapak/2.htm), [web.archive.org (arşiv bağlantısı)](http://web.archive.org/web/20020111224944/http://www.aksiyon.com.tr:80/2001/331/kapak/2.htm)
