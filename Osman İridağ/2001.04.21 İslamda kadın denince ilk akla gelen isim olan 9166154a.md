# “İslamda kadın” denince ilk akla gelen isim olan

*Osman İridağ 2001.04.21*

<div>
 <p class="baslik">
  Emine Şenlikoğlu:
 </p>
 <p class="baslik">
  “TABULARI YERLE BİR ETTİM”
 </p>
 <p class="spot">
  İslâmcı kadın yazar diye  tanımlanmaktan son derece  rahatsız olan Emine  Şenlikoğlu, kimsenin cesaret  edemediği için örtülü bir bayan olarak ekranlara çıkmaya karar  vermiş. Medyanın kendisinden, kendinin de medyadan  faydalandığını belirten  Şenlikoğlu; "Çağrıldığım her  programa koşarak gitmiyorum. Gitsem korkunç olurdu" diyor
 </p>
 <p class="metin">
 </p>
 <img border="0" src="/web/20020224110351im_/http://www.aksiyon.com.tr/2001/333/resimler/Emine.jpg"/>
 <p class="metin">
  İşte o yazar. Hani televizyonların "Bu konuda İslâmcı kadın yazar Emine Şenlikoğlu ne diyor" diye altyazı geçtiği; gazetelerin "İslâmcı kadın!" (Ne demek olduğunu hâlâ anlayamadım, bilenler lütfen beni aydınlatsın) ne düşünüyor sorusuna cevap aramak için ilk kapısını çaldığı isimlerden biri olan Emine Şenlikoğlu, bu haftaki "Bir Kelime Bir Hayat"ın konuğu. Kendisi istemese de, adı İslâmda kadının yeri ile özdeşleşen Şenlikoğlu'na, İslâmcı kadın yazarın ne demek olduğunu sordum, hem de bu imajının ona neler kazandırdığını. Ve tabii ki, okullu olmayan ve inandığı gibi yaşayan Emine Şenlikoğlu ile, üniversite mezunu olup hem çalışmak, hem de eve kapanmadan inançlarının emrettiği gibi giyinmek ve yaşamak isteyen kadınların arayışını konuştuk. Yani erkek bakışıyla ifade edersek, İslâmi feminizme atıfta bulunduk.
 </p>
 <p class="metin">
  Medya benden, ben de medyadan faydalandım
 </p>
 <p class="metin">
  —Son zamanlarda sizi ekranlarda daha az görmemizin özel bir nedeni var mı?
 </p>
 <p class="metin">
  Tabii ki var. En son paket yayınım bir kaç yıl önce, Kenan Evren'e suikast konusuyla alâkalı idi ve çok çarpık anlatıldı. Sanki ben Kenan Evren'i ihtilal yaptı diye öldürmeyi düşünmüşüm gibi verildi. Halbuki ben gençler örgütsüz de tahrik olabilir demek istemiştim. Ondan sonra karar aldım ve paket yayına son verdim. Canlı yayınlara da kendi prensiplerimi uygulamak şartıyla çok nadir çıkıyorum.
 </p>
 <p class="metin">
  —Nedir prensipleriniz?
 </p>
 <p class="metin">
  Beni bozarsanız, ben de sizi bozarım, hakaret ederseniz derhal yayından çıkarım diyorum. Medya benden, ben de medyadan faydalanacağız. Eskiden daha toydum tabii. Paket yayına müsaade ederken onları da kendim gibi dürüst davranacak zannettim. Makaslayıp işlerine gelen kısımları yayınlayacaklarını düşünmemiştim. Bir de İslâmi kesim tarafından çok fazla hakarete maruz kaldım. Onları rezil ettiğimi, hiç güzel konuşamadığımı falan söylediler. Ama ben hedefime ulaştım.
 </p>
 <p class="metin">
  —Kendinize nasıl bir misyon yüklemiştiniz?
 </p>
 <p class="metin">
  Eskiden aşırı dinsizler okullarda verdikleri derslerde; 'Müslüman kadınlar evde kapalıdır, baskı altındadırlar' gibi bir imaj vermek isterlerdi. Tabii her öğretmeni kastetmiyorum. Örtülü hanım olarak televizyonda ilktim. İlk çıkışın bir yankısı vardı. Tabii ki hata yaptım ama ne kadar hata yapmış olursam olayım, artık o öğretmenler öyle ders veremez oldu. Bir tabuydu bu. O tabuları yerle bir ettiğime inanıyorum.
 </p>
 <p class="metin">
  —Televizyonlarda ilk örtülü kadın konuşmacının siz olmanızın nedeni nedir?
 </p>
 <p class="metin">
  O dönemde de kitaplarım bestseller arasındaydı. Tartışmaları izlerken neden şöyle cevap vermiyor, neden bunu demiyorlar diyordum. Ve hep bizim aleyhimize konuşan hanımlar çıkıyordu. İslâmi kesimden çok bekledim, hatta bir çok arkadaşa sizler benden daha iyi konuşuyorsunuz, çıkın konuşun dedim. Kimisi ya bir pot kırarsak dedi, kimisi onlara güvenmiyoruz, sözlerimizi çarpıtırlar dedi. Kimse çıkmayınca ben çıktım.
 </p>
 <p class="metin">
  —İlk ne zaman çıktınız televizyonlara?
 </p>
 <p class="metin">
  Tam hatırlamıyorum ama 1992—1994 yılları arasındaydı. Antalya'da ART diye bir televizyona çıktım. Sonra Show'da, sonra Flash ve Kanal 6'da. Öyle devam etti.
 </p>
 <p class="metin">
  —İslâmi kimliğini koruyarak yaşamak isteyen kadınlar sözkonusu olunca ilk sizin isminizin akla gelmesinin nedeni nedir? Kolay ulaşılmanız mı? Bu işi çok iyi bilmeniz mi? Yoksa gelen konuşma taleplerini kolay kabul etmeniz mi?
 </p>
 <p class="metin">
  Hiçbiri değil. Eğer benden istendiği kadar medyaya çıksaydım, korkunç olurdu. Her davet edene çıkmıyorum ki. Taş çatlasın 20 defa çıkmışımdır mahalli televizyonlara. Ulusal televizyonlarda en çok 6—7 defadır, ama sesi çok oldu. Böyle olunca da insanlar devamlı televizyonlardayım gibi görüyor. Öyle insanlar var ki, iki günde bir çıkıyor, şu anda da öyle. Ama o erkek olduğundan olsa gerek, hiçbir tepki almıyor.
 </p>
 <p class="metin">
  Artık savunma devrini bitirdim
 </p>
 <p class="metin">
  —Medya sizden faydalandı, peki ya siz medyadan faydalandınız mı?
 </p>
 <p class="metin">
  O tür fayda beklemedim. Bu kadar televizyona çıkmışımdır, bir kez dahi kitaplarımın ismini vermemişimdir. Amacım hak olan, doğru olan mesajlarımı halka iletmek. Bizi öcü göstermek isteyen sistemlere, kişi ve kurumlara karşı savunma yapmak. Bu kelimeyi yadırgayabilirsiniz. Ama medya bize sadece savunma hakkı verdi. Son dönemde ise savunma psikolojisinden epey uzaklaştım.
 </p>
 <p class="metin">
  —İslâmcı kadın yazar Emine Şenlikoğlu doğru bir tanım mı?
 </p>
 <p class="metin">
  Hiç sevmem. Televizyonlarda altyazı geçer İslâmcı yazar Emine Şenlikoğlu, şuna cevap veriyor diye. Telefon açar ve derhal değiştirin lütfen derim.
 </p>
 <p class="metin">
  —Neden İslâmcı olarak tanımlanmaktan rahatsız oluyorsunuz?
 </p>
 <p class="metin">
  Böyle bir şeye hakkım yok. İslâmın temsilcisi değilim. Ancak benim gibi düşünen insanların temsilcisi olabilirim, beni temsilci olarak seçmişlerse. Onun haricinde büyük bir misyon yüklemeye kimsenin hakkı yok. Kaldı ki İslâmcı denmesinin bile içi, bizim anladığımız gibi çok tozpembe değil. Kötü anlamda kullanılıyor.
 </p>
 <p class="metin">
  İslâmi feminizm kompleksin ürünü
 </p>
 <p class="metin">
  —Eskiden inancının emrettiği gibi yaşamak isteyen aileler içinde kadın erkek ilişkileri bu kadar tartışılmazdı. Şimdi üniversite bitiren bilinçli Müslüman kadın sayısı arttı ve İslâmi feminizm tartışmaları yapılır oldu. Siz böyle bir hak aramayı nasıl değerlendiriyorsunuz?
 </p>
 <p class="metin">
  Bir defa feminizmi aile saadeti için bir mayın tarlası gibi görüyorum. Feminizm, insanlığı yoketmek için kurulmuş olabilir diye düşündüğüm zamanlar oldu. Feminist söylemlerin içinde haklı yerler var ama alternatifleri yanlış. Söyledikleri doğru, ürettikleri çözüm yanlış. Bunun etkisinde kalan Müslüman kadınlar yok mu, tabii ki var. Bu, dini bilmemekten, inandığı dine ne kadar inandığını gözden geçirmemekten kaynaklanıyor. Avrupa'da şimdi neo feminizm popüler oluyor. Bu akımın sempatizanlarından Avrupalı bir gazeteci gelmişti röportaja. Diyor ki bir ülkede feminizm varsa o ülkenin başka düşmana ihtiyacı yok.
 </p>
 <p class="metin">
  —Ama bir çatışma var. Müslüman kadınların hak arayışlarına, dışarıda üretime katkı yapma isteklerine şahit oluyoruz ve bu da eskisi gibi yadırganmıyor. Ancak tam olarak da bir çözüm bulunabilmiş değil?
 </p>
 <p class="metin">
  Okumuş da olsa kadınlar bir müddet evde olacaklar. Eğer aile mefhumuna inanıyorsak, kadın belirli bir süre evinin bekçisidir, annesidir, duygusal prensesidir. Belirli bir kompleksin içinde olanlar var. Fertler artık kendine doğru yöneldikçe, kompleksin etkisiyle feminizm havası estirdiklerini kendileri de anlamaya başladı. Aile bir fabrika gibidir, iki ortak başbaşa verip karar vermeleri lazım. Şu süre zarfında anne çocuğunun koruyucusu olacak. Çocuk tek kanatlı anne istemez. Zaten tek kanatlı anne yavrusunu alıp uçuramaz, iki kanatlı olursa uçurabilir.
 </p>
 <p class="metin">
  Erkekler ortaklığa ihanet etti
 </p>
 <p class="metin">
  —Hangisi daha kolaydır Müslüman bir erkek olmak mı yoksa Müslüman bir kadın olmak mı?
 </p>
 <p class="metin">
  İkisinin de ayrı ayrı zorluğu var. İmtihan dünyasında Allah birinden diğerini daha üstün yapmamıştır. Bugün kadın psikolojisi çok fazla ortaya döküldüğü için biliyoruz ama erkeklerin ne çileler çektiğini bilmiyoruz.
 </p>
 <p class="metin">
  —Müslüman bir erkek olarak bu dünyada yaşamak daha kolay değil mi?
 </p>
 <p class="metin">
  İslâmın dediğine göre yaşamazsanız evet.
 </p>
 <p class="metin">
  —Öyle demiyorum. Erkeklerde şekli bir zorluk yok. Mesela hiçbir erkek giydiği kıyafetten dolayı okulundan atılmıyor, aşağılanmıyor, dışlanmıyor. Çünkü sakal bırakmama özgürlükleri var. Ama kadınlar tesettüre uygun giyindikleri zaman okullarına bile gidemiyorlar.
 </p>
 <p class="metin">
  Son dönem İstanbul İlahiyat ve bazı okullarda izzetli tavır alanları bu söylemimden uzak tutarak söylüyorum, erkeklerin çok rahat olması, kızların çok sıkıntılı günler yaşamasının sebebi, erkeklerin ortaklığa ihanet etmesidir. Aile içindeki ortaklığı aile dışında devam ettirmedikleri için oluyor bunlar. Başörtülü bir öğrencinin derse girmediği yerde erkeğin derse girme hakkı yoktur. Çünkü başörtüsü sadece kadının değil erkeğin de sorunudur Türkiye'de.
 </p>
 <p class="metin">
  —Siz başörtülü bir öğrenci olsanız ne yapardınız. Peygamber Efendimiz ilim Çin'de dahi olsa gidin öğrenin derken bütün zorlukları aşmak gerektiğini söylemiyor mu? Oradaki kızların başörtüsünü çıkarıp okuması, hem kendini geliştirmesi, hem de dinini anlatması bakımından önemli değil mi?
 </p>
 <p class="metin">
  Ben asla asla açmazdım. Dediğinize de inanmıyorum. Çünkü üniversitede okuyan, okuyunca İslâma daha çok hizmet ederim diyen kızların bir çoğunun ruhu söndü. Öyle bir düzende o heyecan fazla yaşamaz. İslâmi heyecanın da kendine ait bir özelliği vardır. Canlıların nasıl yaşamak için havaya, suya vs. ihtiyaçları varsa, heyecanın da kendine ait şartları vardır. Dolayısıyla, 'İlim Çin'de de olsa gidin alın' sözünü bugünkü üniversitelerde kullanmak istemiyorum. İlimi biz evde de alabiliriz. Yeter ki her fert evini üniversite yapmayı düşünsün.
 </p>
 <p class="metin">
  Tek tip giyinmiyorum
 </p>
 <p class="metin">
  —Siyasi ideolojisi dışında Emine Şenlikoğlu'nun özel yaşantısı nasıldır. Makyaj yapar mı? Sinemaya, tiyatroya gider mi? Müzik dinler mi?
 </p>
 <p class="metin">
  Kendimden örnek vermeyeyim de, Müslüman kadın evinde makyaj yapabilir tabii ki. İslâmi içerikli olduğuna inandığım ya da erotizmi kullanmayan tiyatroyu izlerim. Geçmişte tiyatro çalışması yapmıştım ve çok da ilgi görmüştü. Müzik de dinlerim ama fazla dinlemek dinen caiz olmadığı için, zaman zaman radyo da dinlerim. İslâma hakaret eden ya da inancımla alay eden müzikleri, ne kadar güzel makamı olursa olsun asla dinlemem.
 </p>
 <p class="metin">
  —Giyim tarzınızın aynı olması dini bir tercih mi yoksa giyim zevkiniz mi böyle?
 </p>
 <p class="metin">
  Ben kahverengi, lacivert, siyah hatta bazı sıcak iklimlerde beyaz kıyafet de giyiyorum. Stilim aynıdır ama değişik modeller olabilir. İslâmda illa şu model olacak diye bir şey yok. Ama çarşaf havasından çıkartmam modelimi.
 </p>
 <p class="metin">
  Radikal değil kararlıyım
 </p>
 <p class="metin">
  —Üniversite bitiren genç kızların sayısı arttıkça tesettür anlayışı da değişmeye başladı. Artık göze hoş gelen tesettür kıyafetleri var. Tesettür defileleri bile yapılıyor. Bu tür giyinenleri dinen sakıncalı buluyor musunuz?
 </p>
 <p class="metin">
  Benim şu anki tesettürüm bile birinci sınıf tesettür değil aslında. Kadın ne kadar tesettürlü olursa, o kadar tesettür ruhuna uygun giyinmiş olur. Şu kıyafetim ikinci derecedir. Üçüncü, dördüncü derecesi vardır. Birinci derece tesettürün daha fazla sevap olduğuna inanıyorum. Diğer söylediğinizi tarz giyime de ruhsat verilmiştir. Fakat son zamanlarda iyice çığırından çıkaranlar da oldu.
 </p>
 <p class="metin">
  —Son bir soru, kendinizi radikal buluyor musunuz?
 </p>
 <p class="metin">
  Radikal ifadesine karşıyım, kararlı bir insanım ben. Bazıları bu kararlılığımı radikallik olarak değerlendirir. Hayır, şahsiyetli bir Müslümanın alması gereken tavrı alıyorum. Bu anlamda işin doğrusu kendimi beğeniyorum. Biraz kendimi övmek gibi oldu ama ne olursa olsun, bu böyle.
 </p>
 <br/>
 <center>
  <a class="anaorta" href="http://web.archive.org/web/20020224110351/mailto:osmaniridag@hotmail.com  /  Foto: Turgut Engin">
   osmaniridag@hotmail.com  /  Foto: Turgut Engin
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/333/roportaj/1.htm), [web.archive.org (arşiv bağlantısı)](http://web.archive.org/web/20020224110351/http://www.aksiyon.com.tr:80/2001/333/roportaj/1.htm)
