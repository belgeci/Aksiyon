# Türk Edebiyatı okulu öksüz kaldı

*Osman İridağ 2001.02.17*

<div>
 <p class="baslik">
  BAŞÖĞRETMENİN ÖLÜMÜ
 </p>
 <p class="spot">
  Türk Edebiyatı dergisi, eli birazcık kalem tutan edebiyat meraklılarının çok yakından bildiği bir yayın organıdır. 29 yıldır aralıksız olarak her ay edebiyat sevenlerle buluşan dergi  zamanla sadece dergi olmaktan çıktı ve bir edebiyat okulu haline  geldi. Sağın pek çok entellektüel ismi yazarlık hayatına ya bu dergide  başladı ya da entellektüel birikimini dergi okuyucusuyla paylaştı
 </p>
 <p class="metin">
 </p>
 <img border="0" src="/web/20020523134425im_/http://www.aksiyon.com.tr/2001/324/resimler/Ahmet.jpg"/>
 <p class="metin">
  Geçtiğimiz hafta hayatını kaybeden Ahmet Kabaklı'nın ismi Türk Edebiyatı dergisiyle özdeşleşmişti. Yarım asırdan daha uzun bir süre "milli" Türk edebiyatının gelişmesi için çaba gösteren ve ömrünün son döneminde bu çabasını Aydınlar Ocağı'nın verdiği "Şeyhül Muharririn" ödülü ile taçlandıran Kabaklı'yı, diğer emektar edebiyatçılardan ayıran en önemli özelliği Türk Edebiyatı dergisi oldu.
 </p>
 <p class="metin">
  Sağın kültür kalesi
 </p>
 <p class="metin">
  Türk Edebiyatı Dergisi, yayın hayatına 1970 yılında kurulan Türk Edebiyatı Cemiyeti'nin yayın organı olarak başladı. Kabaklı ile birlikte Nihat Sami Banarlı, Tarık Buğra, Mümtaz Turhan, Sevinç Çokum, Emine Işınsu, Necip Fazıl Kısakürek, Arif Nihat Asya, Erol Güngör ve Faruk Timurtaş gibi Türk edebiyatının önemli isimleri tarafından kurulan cemiyet, 1978 yılında vakıf haline dönüştürüldü. Vakfın kurulmasında Celal Bayar, Alparslan Türkeş ve Süleyman Demirel'in de büyük katkıları oldu.
 </p>
 <p class="metin">
  Cemiyetin ilk faaliyetinin neden bir edebiyat dergisi yayınlamak olduğunu Ahmet Kabaklı ölmeden önceki bir yazısında şöyle anlatıyordu; "O yılların milletsever aydınları, komünist, yıkıcı ve ideolojik devrimci hareketlerin yaraladıkları özlü edebiyatımızı yeniden canlandırmak kaygısında idiler. Kültürümüzü çoğu aldatılmış olan gençliğe anlatmak istiyorlardı. Çünkü öyle bir zamanlardı ki binbeşyüz yıllık eser ve abideleri bulunan Divan, Tanzimat, Milli ve Çağdaş edebiyat dönemlerimiz bir kalemde inkar ediliyor; söz ve fikir anarşistleri solcu ve devrimci olmayanları şair ve yazar saymıyorlardı. İşte Türk Edebiyatı Vakfı ve Dergisi milletimizin kültür ve eğitiminin sözcülüğünü yüklenmiş ve hayli övülecek işler yapmış; bir dönemin düşünce, edebiyat, sanat varlığını yansıtan bir ayna olmuştur."
 </p>
 <p class="metin">
  Kabaklı'nın da dediği gibi dergi bir tepki üzerine doğmuş ve edebiyattaki yozlaşmaya karşı milli değerleri savunan bir yayın politikası takip etmişti. Dönemin ünlü isimlerini birarada toplamayı başarmış ve ümit vadeden gençlerin yazılarını yayınlamıştı. İlk kitabı Eğik Ağaçlar 1972 yılında yayınlanan Sevinç Çokum da Türk Edebiyatı okulundan mezun olanlardan biri. Yazıları hâlâ dergide yayınlanan Çokum, Türk Edebiyatı'nı bir okul olarak tanımlıyor; "Kurulan vakıf ve onun bünyesinde çıkan Türk Edebiyatı dergisi, çarşamba toplantıları ile bir okul özelliğini almaya başladı. Vakıf kürsüsünden, o sohbetler dolayısıyla pek çok değerli isim geçti. Bu sohbetlerden feyzlenen, sadece dinleyici hüviyetindekilerden bir kısmı sonraları siyaset, medya, fikir, sanat, edebiyat, inanç sahalarının ünlü isimleri oldular. Bunda hocamızın derleyip toparlayıcılığının ve gençleri kazanma kaygısının rolü büyüktür. Dergi özellikle son yıllarda Ömer Seyfettin hikaye yarışmaları düzenleyerek pekçok yeni kalemin çağdaş edebiyatımıza kazandırılmasını sağlamıştır."
 </p>
 <p class="metin">
  Zaman gazetesindeki yazılarından tanıdığımız Divan Edebiyatı'nın en iyi kalemlerinden biri olan İskender Pala da hem estetik hem de zihinsel gelişimini tamamlamasında Türk Edebiyatı dergisinin büyük bir önemi olduğunu söylüyor. Pala, dergideki ilk yazısının yayınlanmasının heyecanını günlerce arkadaşlarına anlatmış; "Ahmet Kabaklı ile bütünleşen Türk Edebiyatı adı, ister istemez bizi eskilerin ifadesiyle Kabaklı'nın rahle—i tedrisatına götürdü. Zaman içerisinde onun yol göstermesiyle dergi sayfalarında, benim neslimden pek çok insan yazı hayatına başladı. İşte derginin bu velut tarafı, bugünkü edebiyat dünyamızın pek çok ismini topluma kazandırdı. Derginin en çok okunduğu yıllar milli birlik ve beraberliğe en ziyade muhtaç olduğumuz zamanlardı. Üniversitelerin kargaşa ortamında kültür, sanat ve edebiyata hiç kimsenin iltifat etmediği zamanlarda, üniversite öğrencilerinin Türk milli kültürü koruma ve devam ettirmelerinde derginin büyük rolü oldu".
 </p>
 <p class="metin">
  Sol yok saydı
 </p>
 <p class="metin">
  Hayatı boyunca 15 binden fazla makale ve yüzlerce dergi yazısı yazan Ahmet Kabaklı ne yazık ki hakettiği ilgiyi uzun süre görmedi. Ancak ömrünün son döneminde Aydınlar Ocağı bu açığı kapatarak onu Şeyhül Muharririn ilan etti. Ancak sağın sahip çıktığı Kabaklı, aynı ilgiyi karşı taraftan görmedi. Böyle bir karşılaştırma yapmak ne kadar doğru olur tartışılır ama, ona sağın Yaşar Kemal'i demek abartı olmasa gerek. Fakat Kabaklı hiçbir zaman Yaşar Kemal kadar şanslı olmadı. Çünkü onu ve temsil ettiği düşünceyi yok sayan geniş bir kamuoyu vardı. Bir anlamda Kabaklı, kendi kazdığı kuyuya düştü. Çünkü o mücadelesini onlara karşı yürütmüş ve gerek vakfı, gerekse dergiyi "milli" edebiyatı korumak için kurmuştu. Türk Edebiyatı Vakfı Müdürü Gazi Altun da Kabaklı'nın kasıtlı olarak görmezden gelindiğini düşünüyor; "Kabaklı Hoca gerek Türkiye'de gerekse yurt dışında hakkıyla tanınmış bir insandı. Fakat memleketimizdeki bazı siyasi düşünce grupları hocayı ve Türk Edebiyatı çevresindeki yazar ve şairleri yok saydı. Onların aleyhinde menfi bir şey görseler dahi reklam olur endişesiyle yazmaktan kaçınıp ambargo uygulamayı tercih ettiler."
 </p>
 <p class="metin">
  Okulun duraklama dönemi
 </p>
 <p class="metin">
  Türk Edebiyatı dergisi son dönemlerde eski popülaritesini kaybetmişti. İskender Pala'ya göre bunun nedeni derginin içeriğinden çok mizampajında yaşadığı sıkıntılar; "Dergi son dönemde gerek baskı, gerekse mizampaj olarak, çağa ayak uydurmakta zorlandı. Bir an önce kendini yenilemeli ve rekabet ortamında yeni çizgisini belirlemelidir. Dergi zarfını değiştirmediği müddetçe, mazrufundaki güzellikleri göstermekte zorlanacaktır." Bu eleştiriyi aktardığımız Gazi Altun da Pala'dan farklı düşünmüyordu ancak bir farkla; "Bu tür eleştirileri yapanlar çok halkı. Ancak okuyucularımızın ağırlığını öğretmen ve öğrencilerin oluşturduğunu, bunlarında orta ve ortanın altındaki gelir gruplarına mensup oldukları dikkate alındığı zaman fiyatın yüksek olmaması gerekiyor. Fakat bundan sonra daha kaliteli bir dergi basılması için çalışacağız."
 </p>
 <p class="metin">
  Şimdi ne olacak?
 </p>
 <p class="metin">
  Türk Edebiyatı dergisi Ahmet Kabaklı ismiyle özdeşleşmişti. Onun ölümü akıllara Kabaklı ile birlikte derginin misyonu da bitti mi sorusunu getiriyor. Altun'a göre gerek hocayı sevenler, gerekse gönül verenlerin katkısıyla dergi bundan sonra da okul olma misyonunu devam ettirecek. Sevinç Çokum'a göre ise eğer çıkar kavgası devreye girerse Kabaklı ismi ile birlikte derginin de misyonu bitecek; "Hoca her zaman tutarsızlıklara, kavgaya, bölünmeye karşı çıkardı. Değerlerin savunucusuydu ama geniş bakmayı da sever, vakıf ve dergi çalışmalarında hiçbir partinin siyasi damgasına izin vermezdi. Yunus yolunda gönül eri olduğu kadar, değerlere sahip çıkma yolunda da şaşmaz bir kişilikti. Eğer onun bütün ilkeleri gruplaşmalarla, bölük pörçük ayrılmalarla ve siyasi slogancılıkla çiğnenir ve gerçek sanatın, güzelliklerin savunuculuğu yerine iş çıkar kavgalarına dönerse, elbette derginin ve vakfın asıl görevi son bulmuş olur."
 </p>
 <p class="metin">
 </p>
 <p class="arabaslik">
  SAĞIN KÜLTÜR OKULU
 </p>
 <p class="metin">
  İşte Türk Edebiyatı'nı büyütenler ve onunla birlikte büyüyenlerden bazıları:
 </p>
 <p class="metin">
  Necip Fazıl Kısakürek, Cemil Meriç, Arif Nihat Asya, Tarık Buğra, Nihat Sami Banarlı, Emine Işınsu, İskender Pala, Beşir Ayvazoğlu, Ayhan Songar, İlhan Bardakçı, Hüsrev Hatemi, M. Ruhi Şirin, Mehmet Doğan, Reha Oğuz Türkkan, Mustafa Miyasoğlu, Belkıs İbrahimhakkıoğlu, Tahir Kutsi Makal, Sevinç Çokum, Fatma Karabıyık Barbarosoğlu, Niyazi Yıldırım, Yavuz Bülent Bakiler, M. Zeki Akdağ, Dilaver Cebeci, Servet Kabaklı, Bahattin Karakoç, Erol Güngör, İlhan Geçer, Kul Ozan, Ayla Ağabegüm.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020523134425/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/haberler/9.htm), [web.archive.org (arşiv bağlantısı)](http://web.archive.org/web/20020523134425/http://www.aksiyon.com.tr:80/2001/324/haberler/9.htm)
