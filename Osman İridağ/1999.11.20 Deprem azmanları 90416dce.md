# Deprem azmanları

*Osman İridağ 1999.11.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Siz de hergün televizyondan "deprem uzmanları"nı izleyenlerdenseniz bu haber sizi yakından ilgilendiriyor demektir.
  </font>
 </div>
 <div id="newsText">
  <font class="detail-text">
   17 Ağustos ile birlikte gündemimizin değişmez birinci maddesi haline gelen deprem, ne yazık ki uzman olduğunu söyleyen isimlerin olur olmaz söyledikleri ile kafaların iyice karışmasına neden oldu. Zaten her taraf karanlık ve önümüzü görmekte zorlanırken, yarın ne olacağının kaygısını taşırken uzmanlar bilim adına, bilim adamına yakışmayacak şekilde verdikleri demeçlerle hayatımızı alt üst ettiler. Artık hiçbirimiz normal değiliz. Bir kanalda deprem olmayacak diyen uzmanımızın görüşleriyle rahatlamaya başlarken, diğer kanalda bir başka uzmanımızın söyledikleri ile yine depresyona giriyoruz. Peki buna hakları var mı?
   <br/>
   <br/>
   İşin ilginç tarafı medya olarak bunu daha yeni keşfetmiş olmamız. Yani birilerinin bilim adına bilerek ve isteyerek yanlış yönlendirme yaptıklarını. Daha, yeni yeni "ne oluyor" sorusunu sormaya başladık. Oysa üç aydır bu insanlar ekranlarda böy gösteriyor ve dilediklerini bilimsel gerçek diye bize anlatıyorlar, gazete ve televizyonlar da bilmeden buna öncülük ediyordu. Bir şok yaşanıyor ve her kanal bulduğu bir ismi ekrana çıkararak yarışta geri kalmamanın mücadelesini veriyordu. Artık bu şok geçti, şimdi akıllandık ve kimin haklı, kimin doğru söylediğini sorgulamaya başladık.
   <br/>
   <br/>
   Aksiyon'un yayın toplantılarında gündeme gelen bu gerçek haftalık yayın olmanın dezavantajı nedeniyle ancak bugün sizinle buluşabildi. Ancak gazete ve televizyonlardan çok önce bu konuyu gündeme getirmiş ve uzman olduğunu iddia eden insanların neden birbirinden çok farklı tezler ortaya koyduğunun cevabını aramaya başlamıştık. Bulduklarımızdan şaşırmadık desek yalan olur.
   <br/>
   <br/>
   Okullararası rant kavgası
   <br/>
   <br/>
   Ekranlarda boy gösteren uzmanları üç gruba ayırmak mümkün. Birincisi  İstanbul'da yakın gelecekte kesinlikle şiddetli bir deprem olacak diyenler. İkincisi böyle bir ihtimalin olmadığını belirtenler, üçüncü grupta bulunanlar ise orta yolu tercih edenler. Bu gruplamayı bir başka şekilde daha yapmak mümkün. İstanbul Teknik Üniversitesi öğretim üyelerine göre İstanbul'da kesinlikle büyük bir deprem olacak. İstanbul Üniversitesi öğretim üyelerine göre ise İstanbul'da büyük deprem olma ihtimali zayıf. Boğaziçi Üniversitesi'ne bağlı Kandilli Rasathanesi'ndeki uzmanlara göre ise risk var ancak kesin olan bir şey yok. Türkçesi şu; öğretim görevlileri birbirleriyle girdikleri yarışta halkı nasıl bir ruh haline sürüklediklerine bakmaksızın istediklerini elde etmenin mücadelesini veriyorlar.
   <br/>
   <br/>
   Bu konuda en çok şikayetçi olanlar ise İstanbul Üniversitesi öğretim üyeleri olsa gerek. Çünkü Kandilli Rasathanesi Boğaziçi Üniversitesi'ne bağlı iken, şimdi çok konuşulan ve sonuçları merakla beklenen Sismik1 gemisinin araştırmalarını yapan Maden Tetkik Arama Enstütisi (MTA) İTÜ ile çalışıyor. Ve MTA elde ettiği bilgileri sadece İTÜ'ye veriyor. Bu yüzden İstanbul Üniversitesi Jeofizik Bölümü öğretim üyesi ve deprem olmayacak diyenlerin başında gelen Prof. Dr. Şener Üşümezsoy da MTA'yı bilgileri saklamakla suçluyor. MTA ise elde edilen verilerin henüz anlaşılabilir hâle getirilmediğini, getirildikten sonra kamuoyuna açıklanacağını söylüyor ve o aşamaya kadar İ.Ü ve Boğaziçi üniversiteli öğretim üyelerine kapının kapalı olduğunu ifade etmek istiyor.
   <br/>
   <br/>
   Amaç devletten daha çok kaynak almak
   <br/>
   <br/>
   Üniversitelerin bu kadar rekabet içinde olmaları daha çok bilimsel veri elde edilebileceği açısından bakılırsa faydalı görünse bile işin aslı hiç de öyle değil. Amaç devletten daha çok yardım koparmak. Bunun için de her yol deneniyor. Ekranlarda adını çok sık duyduğunuz İTÜ'lü bir öğretim üyesinin bir kanalda yayınlanan haberinin öyküsü bunu çok iyi açıklıyor. Bu profesörümüz, 17 Ağustos sonrasında bir kanalın kendisiyle yaptığı mülakatı ekranda izlediği zaman beğenmemiş ve televizyona giderek program yetkilileriyle konuşmak istemiş. Yetkililere söylediği ise özetle şu; "Siz konuşmamı öyle bir hâle getirmişsiniz ki sanki hiç deprem olmayacak gibi bir intiba oluştu. Tamam deprem riski çok fazla olmayabilir ama biz böyle dersek, zaten devlet yeni yeni bu konuya ilgi gösteriyor ve kaynak ayırıyor, eğer risk çok fazla değil dersek bu kaynak da kesilir. Kaynağın kesilmemesi lazım." Televizyon yetkilileri de çareyi uzmanı yeniden ekrana çıkarmakta bulmuşlar. O da daha fazla kaynak için gerekeni söylemiş. Muhtemelen de söylediklerinin halkı nasıl bir psikoloji içine sokacağı hiç aklına gelmemiştir.
   <br/>
   <br/>
   Burada akla bir başka soru geliyor. Acaba İstanbul Üniversitesi profesörleri de İTÜ'ye daha fazla kaynak ayrılmasını engellemek için mi deprem ihtimali çok fazla değil diyorlar. İstanbul Üniversitesi Jeofizik Bölümü öğretim üyesi ve Jeofizik Mühendisleri Odası İstanbul Şube Başkanı Yrd. Doç. Dr. Oğuz Gündoğdu'ya göre devletin bütün kaynaklarının diğer iki okula (Boğaziçi ve İTÜ) aktarılmasından İstanbul Üniversiteliler rahatsızlık duyuyor. İki tıp fakültesine sahip olan İstanbul Üniversitesi'nin, gerek psikoloji, gerek sağlık alanında depreme topyekün hazırlanmak konusunda avantajlı olduğunu söyleyen Gündoğdu; "Biz diğer okullarla birlikte hareket etme taraftarıyız. Bilgilerin paylaşılması gerekiyor. Şimdi herkes kendi bildiğini bilimsel veri diye ortaya koyuyor. Ben veri olmadan konuşma taraftarı değilim. Veri için de birlikte çalışma şart" diyor.
   <br/>
   <br/>
   Körün fili tarifi
   <br/>
   <br/>
   Körün fili tarif etmesini bilmeyen yoktur. Filin bacaklarını tutunca boru, karnını tutunca depo zanneden vatandaşın hâli şimdi deprem uzmanlarının yaptıklarına ne kadar da çok benziyor. Uzmanlar ellerinde yeterli ölçüde bilimsel veri olmadığını kendileri söylüyor. Bütün hakkında fikirleri olmadığı için her uzman kendi yaptığı çalışmayı birer gerçek gibi sunuyor. Oysa bunlar sadece tahmin. Aynen körün fili tahmini gibi. Bütün hakkında fikirleri olmadığı için elde ettikleri bilginin yeterli olduğuna kani olup, deprem olacak ya da olmayacak diyebiliyorlar. Boğaziçi Üniversitesi Deprem Mühendisliği Bölüm Başkanı Mustafa Erdik'in verdiği örnek ne dediğimizi daha iyi anlatmamıza yardımcı olacak. Kendisiyle yaptığım görüşmede Adalar'da olağanüstü bir şey gözlenip gözlenmediğini sorduğum zaman Erdik demişti ki; "Biz Adalar'daki fayları daha 30 yıldır inceliyoruz. Oysa bu bögede milyonlarca yıldır deprem oluyor. Otuz yıllık bir zamanda hangi hareketlerin normal, hangilerinin normal olmadığını tesbit etmemiz güç." Bunun da Türkçesi şu: Faylardaki hareketlenmelerin deprem işareti olup olmadığı bilinmiyor.
   <br/>
   <br/>
   Medya tuzağa düştü
   <br/>
   <br/>
   İğneyi başkasına batırırken çuvaldızı da unutmamak gerek. İstisnaları saymazsak her insan şöhreti sever ve bunu sonuna kadar kullanmak isteyebilir. Bundan yadırganacak bir şey olmayabilir ancak buna alet olmanın yadırganması gereken pek çok yönü var. İşte biz bu hatayı yaptık. Gerek rakiplerimizden geri kalmamak, gerekse gündemi kaçırmamak adına çoğunlukla yanlış insanların ekranda ve gazete sayfalarında boy göstermesine neden olduk. Doğruluğu kesin olmayan bilgileri halka doğru bilgi gibi verdik üstelik de bunu bilimsel gerçekler diye sunduk.
   <br/>
   <br/>
   Farkında olmadan bir hatayı daha sürekli yaptık ve yapmaya devam ediyoruz. "Deprem olacak mı?" sorusunun bizim için anlamı İstanbul idi. Eğer İstanbul'da deprem olmayacak diyen bir uzman varsa biz onu rahatlatan açıklama diye vermeyi tercih ettik. Oysa aynı uzman devamında diyor ki, bu hatta tehlike yok, şu hatta var. Sanki orada yaşayan insan yokmuş ve onlar yaşanacak felaketten etkilenmeyecekmiş gibi, biz rahatlatan açıklama demeye devam ediyoruz.
   <br/>
   <br/>
   En iyisi biraz kulakları tıkamak galiba. Deprem gerçeğini kabul etmek kimin ne dediğinden çok deprem hiç olmayacak gibi yaşamaya devam etmek, yarın olacakmış gibi hazırlıklı olmak gerekiyor.
   <br/>
   <br/>
   Email:oiridag38@ hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B7D9E07D53370A8CBF5CC3A4D2CD28A1?newsId=5546), [web.archive.org (arşiv bağlantısı)](http://web.archive.org/web/20141011002801/http://www.aksiyon.com.tr:80/aksiyon/newsDetail_getNewsById.action;jsessionid=B7D9E07D53370A8CBF5CC3A4D2CD28A1?newsId=5546)
