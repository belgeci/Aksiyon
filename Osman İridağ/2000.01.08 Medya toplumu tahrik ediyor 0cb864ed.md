# Medya, toplumu tahrik ediyor

*Osman İridağ 2000.01.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eğer okullu bir gazeteci olmasam bu kadar hayal kırıklığı yaşamazdım. Yalan olduğu bilinmesine rağmen atılan manşetlerden rahatsız olmaz, toplumun bir kesimi tahrik edilerek, diğer kesime "Hadi artık ne bekliyorsunuz" mesajının verilmesinden gocunmaz,
  </font>
 </div>
 <div id="newsText">
  <font class="detail-text">
   ihale almak ya da birilerine şirin gözükmek için gazetelerini, televizyonlarını yönlendiren "büyüklerimizi" görmezden gelebilirdim. Eğer okullu olmasam gazetecilik etiğini bilmez, medyanın toplumun sözcüsü olması gerçeğinden ve temiz medyanın ne demek olduğundan haberim olmazdı. Ve yine okullu olmasaydım bütün yaşadıklarımdan, gördüklerimden bu kadar rahatsız olmazdım. Marmara Üniversitesi İletişim Fakültesi Dekanı Prof. Dr. Ünsal Oskay'la hem okullu bir gazetecinin yaşadığı hayal kırıklığını hem de toplum medya ilişkisini konuştuk.
   <br/>
   <br/>
   Nasıl sahtekârlık yapılacağını öğretemeyiz ki
   <br/>
   <br/>
    Okullu bir gazeteci olarak, bütün okullu gazeteciler adına sizden şikayetçiyim. Okulda öğrettiklerinizle, medya dünyasında gördüklerimiz hiç de aynı değil. Hatta bırakın aynı olmayı neredeyse birbirinin zıddı. Tarafsızlık, doğru haber, medya bağımsızlığı hiçbiri de gerçek değilmiş. Söyler misiniz hocam bizi niçin kandırdınız?
   <br/>
   <br/>
   Bu, dünyanın her yerinde küçük değişikliklerle böyledir. Okul herşeyin idealini anlatır. Sadece iletişimle ilgili değil, cerrahide de böyledir, başka şeyde de. Derste anlatılan çinko ile tabiattaki çinko arasında büyük farklar olabilir. Mesela dağ başındaki çinko tabiidir. Ancak insanların erişebildiği, insanın olduğu yerdeki çinko o toplumun formasyonu, hayat üslubu neyse ona göre kendi doğal şeklini değiştirmek zorunda kalır.
   <br/>
   <br/>
   Bizim çinkomuz nasıl değişti?
   <br/>
   <br/>
   Bizim çinkomuz haber nasıl yazılır, insan nedir, iyi bir toplum nasıl olmalı, gazeteci ne yapmalı sorularının cevabıdır. Bütün bunlar evrensel ölçülere göre anlatılması gereken şeylerdir. Ben gerçekçi bir hoca olarak derslerde hep söylerim, ideal budur ama gerçek hayatta şöyle şöyle de olabilir. Nitekim yapılan araştırmalar var. İnsanlar Marslıların istilasıyla ilgili bir şey izledikleri vakit yanındakini düşünmeden dağlara doğru kaçıyor. Çünkü öyle bir şey izlemedikleri zaman da, insanlar öyle bir hayat yaşıyor ve bu hayat kendilerini çok korkutuyor. Yaşadıkları hayat insanlara hepiniz kendi başınızın çaresine bakın diyor. Oysa bütün kutsal kitapların söylediği bir şey var. "Komşunu sev, kendin için istemediğini onun için de isteme" Biz çoktan kutsal kitapları, vicdanı, ahlakı bırakmışız. Ama bunlar böyle olduğu için İletişim Fakültesinde gazeteci nasıl sahtekarlık yapmalıdır, nasıl ortalığı kan gölüne çevirmeli, hayatı kaza ve cinayetlerden ibaret bir dünyaymış gibi sunmalı dersini anlatamayız ki. Ama tecimselleşen ve satışa ağırlık veren, dahası göbeğinden büyük şirketlere, holdinglere bağlanmış olan bir medya bunu yapabilir ve topluma istediği yönde biçim verip, yönlendirme yapabilir. Bunlardan tamamen habersiz bir şekilde okulda eğitim verdiğimiz de söylenemez. Bulvar gazeteciliği, medyanın özel sektöre veya devlete karşı olan bağımlılığı. Bunları da anlatıyoruz.
   <br/>
   <br/>
   Yani bizi kandırmadınız...
   <br/>
   <br/>
   Kandırdığımızı sanmıyorum. Yalnız küçük bir ayrıntı var. Benim de, sizin de hep beraber küçük bir oranda da olsa birtakım şeylere kanmamız gerek. Eğer bütün gerçekleri ben yüzde yüz görürüm derseniz olmaz. Yüzde yirmi de görmediğiniz olsun, yoksa bu hayatta yaşayamayız. Ülser oluruz, terfi edemeyiz, işe gidemeyiz. Tabii bir de bütün bu kötülükler hocalarınız burada anlatmadığı, patron böyle istediği için filan değil, bu kötülüklerin bir bölümü kendi içimizde var. Kötülüğün yeniden üretiminde zaman zaman biz de rol oynuyoruz.
   <br/>
   <br/>
   Önce kandırmadığınızı söylediniz, şimdi de suçu bize atıyorsunuz? Niçin kötülüklerin oluşması için gayret gösterelim ki?
   <br/>
   <br/>
   Mesela kısım şefi, istihbarat şefi olmak için en yakın arkadaşının ayağını kaydırmayı düşünebiliyor. Bunu okul öğretmiyor. İzin verin bunu bari öğretmeyelim. Bu benmerkezci bir düşüncenin sonucu. Dünyadan şikayetçiyim ama önce kendi paçamı kurtarayım, sonra gerekeni yaparım dersek, zaten kötü olan dünyanın kötülüğünü daha da keskinleştirmiş oluruz. Toplumun bütün tabakalarıyla düşünmemiz lazım. "Lorenzo'nun Yağı" diye bir film vardı. Amerikan sistemine inanmış bir karı koca, ama çocukları 11 yaşında amansız hastalığa yakalandıktan sonra inandıkları sistemin çocuklarının hastalığının tedavisi için hiçbir şey yapmadığını gördüler. İnsanlık bunu görecek yakında. Ve anlayacağız ki komşumuzun açlığı varsa bizim köşeyi dönmemiz bir anlam ifade etmeyecek.
   <br/>
   <br/>
   Hayat "sekizbuçuk"
   <br/>
   <br/>
   haberden ibaret değil!
   <br/>
   <br/>
   Medyayı gazeteciler dahil toplumun her kesiminden insanlar eleştiriyor. Medyanın evrensel değerlerle yayın yapmadığından şikayet ediliyor. Medyanın insan kaynağı ihtiyacını sağlayan bir okulun başındaki isim olarak bu eleştirileri doğru buluyor musunuz?
   <br/>
   <br/>
   Dekanlık yapıyorum diye kendimi medyayı tahlil etmeye ehil  saymıyorum, dekanlık apayrı bir şey.
   <br/>
   <br/>
   O zaman iletişim uzmanı olarak ve gazeteci adaylarına ders veren bir hoca olarak cevaplayabilirsiniz. Bugün medya ve toplum  ilişkisindeki iletişim sağlıklı yürüyor mu?
   <br/>
   <br/>
   En basit iletişimde bile, iki arkadaş, ya da karı koca arasındaki ilişkide bile eşitlik yok. Alt üst, zengin fakir, yöneten yönetilen ilişkisindeki gibi en basit ilişkilerimizde bile bir hakim taraf var. Medya toplum ilişkisinde de bu var. Toplumda galiba bir bütün halinde gazetelerde iyi gazetecilikten çok eğlence programı, bulmaca programı istiyor. Rating veya tiraj dediğimiz hikayenin ölçüleri değişti. Bunların değişmesi 30 yıl önce başladı ve hızla arttı. 30 yıl önce büyük gazetelerimiz iç sayfalarında da renkli fotoğraflar basmaya başladıkları vakit bunu okuyucularına övünerek duyurmuşlardı. Renkli gazetecilik, fotoğrafın renkli olmasıyla değil, herhangi toplumsal bir olayın değişik sınıflar ve kesimler açısından değerlendirilecek şekilde dile getirilmesiyle ve bunun demokratik kurallar içinde yapılmasıyla renklilik kazanır.
   <br/>
   <br/>
   Bizim medyamız bu anlamda renkli mi?
   <br/>
   <br/>
   Fazla renkli, ama özü olmayan bir renge sahip. Mesela koca göğüslü şarkıcıyı haftada beş gün izliyorum. Bazı günler üç kanalda birden görüyorum. Toplumun mutluluğu için iyi etkileri olacak haberlerin de okuyucuya, izleyiciye yansıtılması lazım. Medyaya her gün binlerce haber gelir, medya bunlardan "sekizbuçuğunu" seçer verir. Okuyucu dünyanın bundan ibaret olduğunu düşünmeye başlar. Ancak etrafına baktığı zaman gazetede okuduğu, televizyonda gördüğü "sekizbuçuk" haber dışında da bir çok şeyin olduğunu görür. Gördüklerine anlam veremez,  şaşırır, korkar. Ve gerçeklikten kaçış başlar. Medya toplumdaki bu kırgınlıkları, kaçış eğilimlerini fazlasıyla tahrik edip, sırtını sıvazlıyor. İşleyiş mantığı açısından da bunu kendisi için mecburi görüyor.
   <br/>
   <br/>
   Medya toplumun sesi değil
   <br/>
   <br/>
   Bu anlamda toplumun sesi oluyor o zaman. Yani ihtiyaca cevap veriyor. O zaman medyanın toplumdan uzak bir yayın yaptığını söyleyenler insafsızlık yapmış olmuyor mu?
   <br/>
   <br/>
   Ama toplumun örselenmiş yanının sesi oluyor.
   <br/>
   <br/>
   Örselediği toplumun mu yoksa başkaları tarafından örselenmiş bir toplumun mu sözcülüğünü yapıyor?
   <br/>
   <br/>
   Kendi örseliyor diyemeyiz, bu karşılıklı bir örseleyiştir. Toplum yaşanan hayatın totalitesinden ötürü kaçışa doğru sürükleniyor. Sendikaları etkin değil, siyasi hayatta kendisine sözcü bulamıyor. İç ve dış sıkıntılar karşısında o kadar güçlük içinde kalıyor ki, ben bu işlerden anlamam, büyüklerimiz daha iyi bilir diye düşünüyor ve en iyisi bir kez daha cim bom diye bağırayım, ekranı da açıp koca göğüslü Sultan şarkıcıyı göreyim diyor. Türkiye'de zaten babalar ve sultanlar eksik olmuyor. Osmanlı sultanlarından sonra günümüzde ciddiye alabileceğim Türkan Sultan (Türkan Şoray) vardı. Şimdi Nadide Sultan var. Sultanların ömrü de kısalıyor. Türkan Sultanın ömrü 30 yıldı. Nadide Sultanınki beş yılı geçmeyecek. New York'lu Musevi yönetmen Woddy Allen'ın bir lafı vardır; "Yüzyılımız kahramanlar yüzyılı, ama herkese 15 dakika kahramanlık." Günümüzde medya herkese kahraman olma şansı tanıyor. Ama 15 dakika.
   <br/>
   <br/>
   Medya devletle sürtüşemez
   <br/>
   <br/>
   Milenyuma AB adaylığı müjdesiyle girdik. Ancak bir çok konuda kriterlerimiz uymuyor. Siz Amerikan toplumunu ve medyasını da biliyorsunuz. Medya devlet ilişkisi ve medyanın toplumun sesi olması açısından kriterlerimiz AB için sorun olacak mı?
   <br/>
   <br/>
   Amerikan medyasının bir çok orta boy sorunda doğrudan doğruya büyük şirketlerin sermaye sahiplerinin borazanı olduğu doğrudur. Ama Amerikan toplumunun canına kasteden sorunlarda hükümeti, çıkar çevrelerini dengeleyecek önlemler, yöntemler buluyor ve kamusal sorunların sozcülüğünü yapıyor. Amerikan toplumu kamunun genel yararını savunan gazetecileri ödüllendiriyor, itibar veriyor. Bu gazeteciler iyi gazetelerde iş bulabiliyor. Eğer adalet bakanı rüşvet aldıysa iki gazete bakanı savunabilir ancak 22 gazete bakanın karşısında yer alarak ve sokağın sesi olur ve sokağa yaslanır.
   <br/>
   <br/>
   Peki Türk medyasının duruşu nasıl? Birey devlet çatışmasında medyanın bireyin yanında yer alma cesareti ya da öyle bir konumu var mı?
   <br/>
   <br/>
   Olamaz. Türkiye'de bütün partiler devletin içinde, yanında ya da bir yerlerindedir. Çünkü bizim Gayri Safi Milli Hasılamız küçük. Herkes bundan en yüksek payı almak istiyor. Devletle fazla sürtüşürse ihale alamayacağını biliyor. Türkiye'de devletin her şeye hakim olması iş âlemine de, devletin içinden geçerek zenginliğe erişmek gibi kötü bir ahlak kazandırdı. Bernard Lewis'in bir sözü var; "Türkiye'de ikbal saray veya hükümet çevrelerine yatay bağımlılığa bağlıdır". Bu iktisadi ve sosyal anlamda çok ayıp bir laf. Çünkü devlet kazancını herkesten toplayarak kazanıyor.
   <br/>
   <br/>
   Kolay müşteri peşindeler
   <br/>
   <br/>
   Az evvel Amerikan medyasının gerektiğinde sokağın sesi olduğunu ve sokağa yaslandığını söylediniz. Türkiye için çizdiğiniz tabloda bu görünmüyor. Türkiye medyası sokağa yaslanmıyorsa nereye yaslanıyor?
   <br/>
   <br/>
   Medyanın kendi şişirdiği, sırtını sıvazladığı, ortaya imalat gibi koyduğu yapay insanlar vardır. Somut gerçekler göstermek yerine insanları oyalayan bir yayın politikası var. Ve iş âlemi medyayla yakın temas halinde. Çoğunun patronu iş âleminden insanlar.
   <br/>
   <br/>
   Sokağın sesi olmamasının sonucu nedir?  Çünkü 60'lardaki tirajla bugünkü tiraj aynı. Oysa nüfus ve okur yazar oranı arttı. Bunu toplumun medyayı kendi dışında görmesiyle açıklayabilir miyiz?
   <br/>
   <br/>
   Medyayı kabul etmeme lafı çok sert olur. Ancak toplumun medyadan eskisi kadar önemli bir beklentisi kalmadı. Çaydanlık, Fransız marka fincan, kupon, kesip yapıştırarak ev yapılan kartonlar cazip hâle geldi. Medya kolay müşteri kazanmak istedi. Hayat hepimizi değiştirdi. Medya bu değişikliği hızlandırdı. Ancak toplumun da bu sürece etkisini unutmamak gerek. Politikadan uzaklaşan, ciddi sorunlara ilgi göstermeyen halkın tercihleri gazetelere de yansıdı. Ciddi şeyleri takip etmeyen müşteri kalmayınca gazeteler bu sürece yaslandılar ve promosyona yöneldiler. Medya bu süreci, bütünüyle tecimsel bir mantıkla işlediği için kendini hızlı ve fazla vicdani bir muhasebeden, hesaplaşmadan geçirmeden kabul etti.
   <br/>
   <br/>
   Email:oiridag38@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5713-medya-toplumu-tahrik-ediyor.html), [web.archive.org (arşiv bağlantısı)](http://web.archive.org/web/20140427160945/http://www.aksiyon.com.tr:80/aksiyon/haber-5713-medya-toplumu-tahrik-ediyor.html)
