# Şimdi ekonomistler moda

*Osman İridağ 2001.07.28*

<div>
 <p class="spot">
  Türkiye son dört yıl içinde  olağanüstü üç dönem yaşadı:  28 Şubat, 17 Ağustos ve 19 Şubat. Her dönem kendi starlarını  da beraberinde getirirken bir sonraki dönemde o starlar  kayboldu.17 Ağustos depremiyle 28 Şubat'ın yıldızları  unutuldu. 19 Şubat dolar depremiyle de deprem uzmanları  yerlerini ekonomistlere bıraktı
 </p>
 <p class="metin">
 </p>
 <img border="0" src="/web/20020329155905im_/http://www.aksiyon.com.tr/2001/347/resimler/her.jpg"/>
 <p class="metin">
  Son dönemde yıldızı parlayan isimlere baktığımız zaman, Türkiye'de gündemde olan kişilerin iki gruba ayrıldığını görüyoruz. Birinci gruptakilere, zamanla reytingleri düşse bile sürekli ülke gündeminde kalmayı başaranlar giriyor: Siyasetçiler, sanatçılar, sosyologlar, psikologlar, sporcular vb.  İkinci gruba ise belirli bir zaman sürecinde yıldızı parlayan ve sonra unutulan isimler giriyor. Ve bunlar da belli bir meslek grubu etrafında örgütlenmiş oluyorlar. İşte ekonomistler... 2001 yılının en çok dikkat çeken isimleri olmayı başardılar. Bundan önce benzer bir patlamayı 1999 Ağustos ayından sonra deprem uzmanları gerçekleştirmişti. Bir yıl öncesine kadar reytingleri yüksek olan depremciler şimdi yerlerini ekonomistlere bıraktı. Artık insanlar hangi ekonomi profesörünün ne düşündüğünü, hangi yazarın kimi desteklediğini çok iyi biliyor. Hatta bu insanlara bakarak yatırımlarını yapanların sayısı hiç de az değil. Aslında bir üçüncü grup olarak da sessiz çoğunluk sayılabilir, hiç gündeme gelmediği için. Ama o konunun bu yazıyla da ilgisi yok maalesef. Yani burda da gündeme gelmiyor sessiz çoğunluk.
 </p>
 <p class="arabaslik">
  28 Şubat'ın yıldızları vardı
 </p>
 <p class="metin">
  Türkiye o zaman daha depremin ne demek olduğunu bugünkü kadar bilmiyordu. Ama 28 Şubat süreci kendi kahramanlarını çıkarmakta gecikmedi. O dönemde yıldızı parlayanlar, çok yıldızlı generaller ve kimilerine göre beşli çete, kimilerine göre ise sivil inisiyatif olarak isimlendirilen TOBB, DİSK, TÜRK—İŞ, TİSK ve TESK'den oluşan birliğin üyeleriydi. Tabii buna bazı gazetecileri de ilave etmek gerek. Kimin ne düşündüğünü, kimlerin kimin adına konuştuğunu bilir ve onların dediklerine göre geleceğe yönelik yatırımlar yapar, saf tutardık. Bu insanlar ekran ve gazete sayfalarından bizleri bilgilendirir, rejimin nasıl kurtarılacağı yönünde mesajlar verirdi. Toplum olarak rahatlar, yarınlara daha bir güvenle bakardık. Sonra o insanlardan bazıları emekli oldu, beşli grubun her biri evine döndü derken 17 Ağustos 1999 geldi ve gündemimize yepyeni starlar girdi.
 </p>
 <p class="metin">
  Şener Hoca'nın depremi en iyisi
 </p>
 <p class="metin">
  Yakın bir zamana kadar sokaktaki herhangi bir vatandaştan Şener Hoca'nın fayı en iyisi sözünü duymak mümkündü. Büyük felaketin ardından keşfedilen depremciler, kanal kanal dolaşarak halka bildiklerini anlatmışlardı. Sayıları iki elin parmağını geçmeyen bu uzmanların neler dediklerini adeta can kulağıyla dinler olmuştuk. Bize depremle yaşamayı öğrenin diyorlardı ama biz bundan çok hangi hocanın depreminin daha iyi olacağı üzerine kafa yoruyorduk. Çünkü depremle nasıl yaşayacağımızın net bir cevabını hiçbiri veremiyordu. Buna rağmen sokaktaki çocuk dahi Şener Üşümezsoy'u, Naci Görür'ü, Oğuz Gündoğdu'yu, Ahmet Ercan'ı, Aykut Barka'yı, Celal Şengör'ü ve tabii ki Deprem Dede Ahmet Mete Işıkara'yı tanıyordu. Kandilli Rasathanesi, Sismik 1 gemisi, Arar isimleri ve fay hattı, artçı, öncü gibi kavramlar günlük hayatımızın vazgeçilmezleri haline gelmişti. Ya şimdi? Hiçbiri yok. Fay hattı neydi, Şener Hoca'nın mı yoksa Aykut Hoca'nın mı fay hattı daha tehlikeliydi?
 </p>
 <p class="metin">
  Bu sorunun cevabını o dönemde artık neredeyse sıradanlaşan bir başka değer verdi: Dolar. Doların depremi bütün uzmanlarınkinden daha felaket oldu ve bütün depremleri unutturdu. Tabii ki dolar depremi de kendi yıldızlarını ortaya çıkarmakta gecikmedi.
 </p>
 <p class="arabaslik">
  Amerika'dan gelen dost
 </p>
 <p class="metin">
  Ekonomi alanında uzman olmak belki de hiç bu kadar önemli olmamıştı. Her gazetede ekonomi sayfaları vardı ama bugüne kadar hiç bu kadar ciddi bir okur sayısına hitap etmemişti. Artık gazeteler ekonomi sayfasından okunuyor dersek abartmış olmayız. Gazeteler de bunun bilincinde oldukları için ekonomiyi bilen isimlerin yanısıra, ekonomi yönetimine yakın isimleri sayfalarına katmak için yarışıyorlar. Kemal Derviş'in tek yetkili olarak Türkiye ekonomisinin başına geçmesiyle birlikte yakın dostu Prof. Dr. Hurşit Güneş de Milliyet gazetesinde ekonomi yazıları yazmaya başladı. Kemal Derviş'in ne düşündüğünü merak edenler şimdi Hurşit Güneş'in yazılarını okuyarak ipucu elde etmeye çalışıyor. Hurşit Güneş ile birlikte ekonomi meraklılarının en çok ilgisini çeken yazarlardan biri de Prof. Dr. Asaf Savaş Akat. Çünkü o da Kemal Derviş'in çok yakın arkadaşı. Biri Milliyet'te diğeri ise Sabah'ta yazıyor. Kemal Derviş İstanbul'a geldiği zaman bu iki isimden birinin evinde kalıyor. Bu nedenle de son dönemin en çok reyting alan ekonomistleri onlar oluyor.
 </p>
 <p class="arabaslik">
  Ayşe Teyze'nin merakı
 </p>
 <p class="metin">
  Güngör Uras üniversite hocalığındaki tecrübelerini yıllardır gazete sayfalarına da taşıyor. Öğretmenlikten gelen alışkanlıkla olsa gerek, kendi deyimiyle Ayşe Teyze'nin elindeki parayı nasıl kullanması gerektiğini, sokaktaki insanın anlayabileceği bir dille anlatıyor. Bu aralar basit bir anlatımla ülkenin nereye gitiğini merak edenler en çok onun yazılarını okuyor. Prof. Dr. Osman Altuğ esprili kişiliğiyle televizyon programlarının aranılan ismi haline geldi. Kendini kayıt dışı ekonomi uzmanı olarak gören Altuğ, bilgilendirirken eğlendirebilme gibi bir yeteneğe sahip olduğu için yıldızı en çabuk parlayan isimlerden biriydi. Deniz Gökçe gerek kriz öncesi tahminleriyle, gerekse sivri diliyle zaten stardı ama dolar depremi reytinginin iyice yükselmesini sağladı.
 </p>
 <p class="metin">
  Sürpriz isim Serdar Turgut
 </p>
 <p class="metin">
  Kemal Derviş ve dolar depremi Hürriyet gazetesi yazarı Serdar Turgut'un ekonomi yönünü ortaya çıkardı. Bugüne kadar özel hayatıyla, eşiyle ilgili yazılar yazmakla eleştirilen Turgut'un ekonomik yorumları büyük ilgi gördü. Ekonomik çözüm için teknokratlar hükümeti öneren Turgut, pek çok kesimden tepki aldı. Enis Berberoğlu klasik bir ekenomi yazarı olmamasına rağmen alanında aranılan bir isimdi. Dolar depremi ona gözlem ve tahlil yapabileceği geniş bir alan açtı. Televizyonlardaki ekonomi ağırlıklı programlar arttı. Ve tabii ki dolarla birlikte bu programların reytinglerinde de gözle görülür bir artış yaşandı. Öyle ki ülke gündeminin konuşulduğu programları yapanlar dahi uzmanlık alanları olmamasına rağmen ekonomik çözüm üzerine programlar yapmaya başladı.
 </p>
 <p class="arabaslik">
  Dolarzede!
 </p>
 <p class="metin">
  Dolar depremi bazılarının yıldızını parlatırken bazılarınınkini de söndürdü. Merkez Bankası eski Başkanı Gazi Erçel, depreme hazırlıklı yakalanmasına rağmen artçı şoklardan kendini kurtaramadı. Depremi bir gün önceden haber alan Erçel, parasını dolara çevirerek depremi kârlı kapatmayı amaçlamıştı. Ancak ardından gelen artçı depremler, onu hem Merkez Bankası başkanlığından etti hem de kazandığı parayı iade etmek zorunda bıraktı. Devlet Bakanı Recep Önal da dolar depreminden sonra koltuğunu bırakanlardan biri oldu. Son deprem IMF'yi bile etkiledi. Neredeyse içimizden biri gibi görmeye başladığımız IMF Türkiye Masası Şefi Carlo Cotarelli krizin ardından bu görevini, Juha Kahkohen'e bıraktı. Ve tabii ki 65 milyon. Her felakette olduğu gibi sessiz çoğunluk yine en büyük bedeli ödemek zorunda kaldı.
 </p>
 <p class="arabaslik">
  Dolarla yaşamak
 </p>
 <p class="metin">
  Aslında dolarla yaşamak depremle yaşamaya alışmaktan daha kolay. Uzun zamandır yaşıyoruz zaten. Geçtiğimiz haftaki Aksiyon'da bitpazarında dolarla alışveriş yapıldığı yazıyordu. Daha fazla söze gerek var mı?
 </p>
 <br/>
 <center>
  <a class="anaorta" href="http://web.archive.org/web/20020329155905/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/haberler/2.htm), [web.archive.org (arşiv bağlantısı)](http://web.archive.org/web/20020329155905/http://www.aksiyon.com.tr:80/2001/347/haberler/2.htm)
