# Körler 'yol'u biliyor

*Osman İridağ Bilinmeyen-tarih*

<div>
 <font>
  <img border="0" height="1" src="/web/20030826095206im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030826095206im_/http://www.aksiyon.com.tr/resim/43/34.jpg" vspace="5"/>
  </p>
 </font>
 <font class="content">
  Altı Nokta Körler Derneği yöneticileri hakkında görevlerini kötüye kullandıkları ve derneği maddi zarara uğrattıkları gerekçesiyle dava açıldı. Dernek Sekreteri Turhan İçli ise iddiaları reddediyor ve “örgüt”ten atılanların iftira attıklarını söylüyor. Türkiye rüşvetin belgesinin olmayacağı gerçeğini en açık şekilde Civangate skandalında görmüştü. Selim Edes rüşvet verdiğini söylüyor, Engin Civan ise ispatlamasını istiyordu ki Selim Edes o tarihi sözü söyledi; “Rüşvetin belgesi mi olur p....”
 </font>
 <p>
  <font class="content">
   Sonrasında rüşvetin de belgesinin olduğu ortaya çıktı. Çünkü Türkiye’de rüşvet, suiistimal ya da ‘hortumculuk’ o kadar yaygınlaştı ki, masum ya da değil, çok ya da az her türlüsüne rastlamak mümkün. Hatta bunun için gözlerin görmesi de gerekmiyor. Kör, sağır, dilsiz fark etmiyor; ticaret yapan, dernek kuran bütün T.C vatandaşlarıyla ilgili suiistimal ve hortumculuk iddiası gündeme geliyor. Altı Nokta Körler Derneği de bu kurumlardan biri. Dernek hakkında geçen yıl düzenlediği eşya piyangosunda yaptığı usulsüzlükler nedeniyle dava açıldı. Ankara Emniyet Müdürlüğü Dernekler Masasındaki uzman polislerin dernek içinde günler süren araştırmalar sonucu hazırladıkları raporun ardından Ankara 24. Asliye Ceza Mahkemesi’nde açılan davada 18 dernek üyesi yargılanıyor. Yöneticilerin görevi kötüye kullandığı iddia ediliyor.
   <br/>
   <br/>
   Türkiye’nin en büyük özürlü derneklerinden olan (5 bin civarında üyesi var) Altı Nokta Körler Derneği gelir sağlamak amacıyla geçtiğimiz yıl bir eşya piyangosu düzenler. Gerekli izni alan derneğin 18 üyesine biletleri satma yetkisi verilir. 500 bin bilet tanesi 2.5 milyon liradan satışa çıkarılır. Suçlanan yöneticilerden biri olan Dernek Genel Sekreteri Turhan İçli’nin belirttiğine göre biletlerin çoğu satılmaz. Ancak satılan biletlerden 386 milyar lira para toplanır. Dernek bu paranın 153 milyar lirasını gider olarak gösterir. 8 milyar ikramiye dağıtılır, matbaa, noter, kırtasiye masrafı olarak 3 milyar harcanır, Altı Nokta Körler Hizmet Vakfı’na 81 milyar lira verilirken, emek ve masraf karşılığı olarak da 61 milyar lira dağıtılır. Şikayet konusu olan da derneğin kendi parasını neden vakfa aktardığı ve 8 milyar lira ikramiye verilen bir piyangoda 18 kişiye 61 milyar liranın dağıtılmış olmasıdır. Yani dernek 18 kişiye adam başı 3—4 milyar lira vermiştir. Emniyet Müdürlüğü’nün hazırladığı raporda da derneğin yetki belgesi olmayan kişilere satış yaptırdığı, bunun da Yardım Toplama Kanunu’nun 15 ve Yardım Toplama Esas ve Usulleri Hakkında Yönetmeliğin 8’inci maddelerinin ihlali anlamına geldiği belirtilerek, dernek yönetim kurulu hakkında yasal işlem başlatılması isteniyordu. Genel Sekreter Turhan İçli de 18 kişiden fazla insanın bilet sattığını kabul ediyor; “Daha fazla kişinin bilet satabilmesi için Emniyet’ten izin istedik, ama alamadık. Türkiye genelinde onlarca şubemiz var ve yüzlerce kişiye bilet sattırdık. Onlara resmi olarak para veremeyeceğimiz için de 18 kişi üzerinden verme yoluna gittik.” İçli’nin söylediklerinin hakim karşısında ne kadar geçerliliği olur bilinmez ama eski bir dernek üyesi olan Halil Köseler’in anlattıklarıyla İçli’nin söyledikleri birbirini tekzip ediyor. Köseler, dernek yöneticilerinin üçer dörder milyar lirayı kendileri için aldıklarını iddia ediyor; “Emek ve masraf karşılığı olarak gösterilen bu biletlerde yöneticilerin hiçbir emeği ve masrafı olduğunu gösteren harcama belgesi yoktur. Çünkü yaklaşık 100 bin adet piyango bileti toplu halde Ziraat ve İş Bankası yetkililerine teslim edilmiş, bu biletler tamamen banka personellerinin kişisel katkılarıyla banka müşterilerine satılmıştır. Bankalardan gelen gelirleri havuz diye nitelendirdikleri bir yerde toplamışlar, daha sonra kendi satmış oldukları az sayıdaki biletlerin karşılığı olan ikramiyelerle birleştirip kendi aralarında paylaşmışlardır.” Turhan İçli ise bankaların kendi adlarına bilet sattığını kabul ediyor ama rakamın abartıldığı gibi olmadığını, en çok 20 bin biletin bu şekilde satıldığını söylüyor. Ancak İçli ‘Biletleri kim sattı?’ şeklindeki sorumuzu şöyle cevaplamıştı; “81 binini vakıf, 65 binini dernek şubeleri ve 8 bin tanesini de merkez sattı. Vakıfla gelirin yüzde 40’ı onlara kalmak üzere bir anlaşma yaptık. Bunun karşılığı olan 81 milyar lirayı da onlara verdik. Derneğimizin personel, doğalgaz, elektrik, telefon giderleri aylık 15 milyar liradır. Sonrasında vakıf 51 milyar lirayı yeniden derneğe bağışladı.”
   <br/>
   <br/>
   Vakıftan derneğe, dernekten vakfa aktarılan paralar Emniyet raporunda pek de yasal olarak görülmüyor ve derneğin bu şekilde zarara uğratıldığı ifade ediliyor. Halil Köseler de dernek ile vakfın yöneticilerinin aynı kişiler olduğunu, iki kurum arasında yapılan protokollerle usulsüzlüklere yasal kılıf arandığını belirtiyor; “Bazı kişiler aynı anda; Derneğin Genel Başkanı ve Vakfın Genel Koordinatör Yardımcısıdır. Derneğin Genel Sekreteri, Vakfın Genel Koordinatörüdür. Dernek yönetim kurulu üyeleri de aynı zamanda vakfın yönetim kurulu üyeliğini yapmaktadır.” Köseler raporda da belirtilen 59 milyar lira karşılığında yaptırılan 5 bin adet baston alımında da haksız kazançlar elde edildiğini düşünüyor; “Dernek bastonları neden vakıf kanalıyla alıyor ki. Eğer vakıfta uzman kişi varsa aynı kişiler zaten dernek yöneticiliği görevini de yapıyor. Bastonların kaç liradan yapılacağı belirtilmiyor. Şu anda piyasada satılan bastonların maliyetleri 4–5 milyon liradır. Vakfa aktarılan parayla 10 bin baston almak mümkünken aynı parayla sadece 5 bin baston alımı gerçekleştirmiş.” Genel Sekreter Turhan İçli ise yaptırdıkları bastonların maliyetlerinin 12 milyon lirayı bulduğunu, dünya standartlarında baston satın aldıklarını söylüyor.
   <br/>
   <br/>
   Altı Nokta Körler Derneğiyle ilgili bir başka ididia da eşya piyangosu izni için verdiği sözlerin hiçbirini yerine getirmemiş olması. Dernek, emniyete eşya piyangosundan elde ettiği gelirle görme özürlülerin ihtiyacının karşılanması amacıyla bir minibüs, bir binek oto, bilgisayarlı matbaa makinesi, bilgisayar donanımı, 10 ton kabartma yazı kağıdı, kaset çoğaltma cihazı gibi araç gereçlerin alınacağı konusunda yazılı taahhütte bulunur. Sonrasında ise verilen sözlerden hiçbiri tutulmaz. Turhan İçli, personel ödemeleri gibi acil sorunlar varken diğerlerine sıranın gelmediğini, derneğin faaliyetlerini sürdürebilmesi için de yasalara uygun ufak tefek rötuşlarla bazı manevraların yapıldığını kabul ediyor. Eski üye Halil Köseler ise yöneticilerin geçmiş dönemlerdeki beceriksizlikleri nedeniyle derneğin büyük borç altına girdiği, piyangodan elde edilen gelirle de bu zararların kapatıldığı iddiasında. Avukat olduğunu belirten Turhan İçli de yaş tahtaya basmayacakları ve iddialardan bir şey çıkmayacağı görüşünde. Peki neden başka derneklerle değil de Altı Nokta Körler Derneğiyle ilgili böyle bir rapor ortaya çıkmıştı. İçli’ye göre “örgüt”ten atılan (Bu tanımlama İçli’ye ait) bazı üyeler “örgüt”e düşmanlık yapıp, şikayetlerde bulunuyorlardı; “Denetim yapan polislerin de kafası basmıyor. Çünkü uzman değiller. Bilmedikleri için ya da işgüzarlık sonucu mutlaka bir şey buluyorlar.”
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2402), [web.archive.org (arşiv bağlantısı)](http://web.archive.org/web/20030826095206/http://www.aksiyon.com.tr:80/detay.php?id=2402)
