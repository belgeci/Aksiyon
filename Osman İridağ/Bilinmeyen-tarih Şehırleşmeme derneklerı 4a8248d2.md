# Şehırleşmeme derneklerı

*Osman İridağ Bilinmeyen-tarih*

<div>
 <p>
  <font>
   Metropollerde kent bilincinin oluşmasının önündeki en büyük engellerden biri olarak gösterilen hemşehri derneklerinin sayısı her geçen gün artmaya devam ediyor.
   <br/>
   <br/>
   Büyük şehirlerde yaşayanlar bizzat şahit olur, daha küçük yerleşim yerlerindekiler ise görmese bile duyar. Yaz aylarının gelmesiyle birlikte sokak aralarında, cadde ortasında “1. Geleneksel Armutlar Köyü Pikniği” ilanlarıyla yeniden yüz yüze gelmeye başlıyoruz. Kendi içinde başlı başına bir ironi barındıran bu ilanlarda sadece “Armutlar” gerçek değil (Belki de vardır), “1. Geleneksel ..... Köyü Pikniği” ilanları ise gerçek. Hem birinci, hem de geleneksel. Büyük şehirlerde kurulan derneklerin organize ettiği bu piknik ya da etkinlik ilanları, kendini hâlâ yaşadığı şehre ait hisset(e)meyen insanların ruh hallerini yansıtmaya yetiyor. Geleneklerinden kopmak gibi bir korku onları düzenledikleri bir etkinliğin geleneksel olması gerekliliğine itiyor ve birincisi yapılsa dahi bunu gelenekle açıklamak ihtiyacı hissediyorlar.
   <br>
    <br>
     Şehre karşı dernek
     <br>
      <br>
       Hemşehri dernekleri yaşamımızın bir parçası haline geldi. Köyden kente göçle birlikte kurulan ve bugün sayıları binlerle ifade edilen il, ilçe, hatta köy dernekleri mevcut büyük şehirlerde. Etiler, Kadıköy, Sarıyer gibi metropolün zengin semtleri yerine daha çok kenar ilçelerde örgütleniyorlar. Sosyolojik anlamda bunun oldukça basit bir açıklaması var. Yabancı bir şehirde kaybolmak istemeyen, orta ve ortanın altı gelir grubuna sahip insanlar hemşehri dernekleriyle kendilerine bir yaşam alanı açmak istiyorlar. Boğaziçi Üniversitesi Sosyoloji Bölümü Başkanı Prof. Dr. Nilüfer Narlı yaptığı çalışmada bu derneklerin faaliyetlerini şöyle anlatıyor; “Ramazan ayında erzak yardımı, orta ve yüksek öğretimde okuyan çocuk ve gençlere burs yardımı, sünnet törenleri, üyeler arası dayanışmayı amaçlayan gün ve gecelerin düzenlenmesi, seminer ve toplantılar, basım–yayın faaliyetleri ile kamuoyuna yönelik olarak kitap, broşür ve dergi çıkartarak hemşehrilerinin problemlerini kamuoyu gündemine getirme çalışmaları yapıyorlar.”
       <br>
        <br>
         Küçük ilçe ve köy dernekleri, kuruluşlarının üzerinden 30 yıldan fazla bir zaman geçmiş olmasına rağmen hâlâ işlevlerini tamamlamış değiller. Bu dernekler olumlu faaliyetleriyle birlikte şehir dokusuna verdikleri zararla da hep tartışıldı. En büyük suçlama ise hemşehri derneklerinin şehirleşme önündeki en büyük engellerden biri olduğu idi. İşin ekonomi boyutu gözardı edildiği zaman bu eleştirilerin pek de haksız olmadığı söylenebilir. Neredeyse her ilin, hatta ilçenin derneği var. Nilüfer Narlı’nın çalışmasında da ortaya çıktığı gibi yıllar önce gelip şehrin kenar semtlerine yerleşen pek çok kadın Taksim’e, Sultanahmet’e ya da şehrin merkezindeki benzer yerlere bir kez bile gitmemiş. Kimine abartılı gelebilecek bu gözlemi kendi çevremize bakarak test etmek mümkün. Bizzat kendi tanıdığım birkaç ailenin kadınlarıyla yaptığım görüşmede, bu insanların İstanbul’un Avrupa yakasına geçmediği gerçeğine şahit oldum.
         <br/>
         <br/>
         Yaşadığı mahallede kendi yaşam alanını kuran insanlar şehrin diğer etkinlik alanlarına ihtiyaç hissetmeden yaşamayı öğrenmişler. Bir gün memlekete dönecekleri düşüncesinden uzun bir dönem kurtulamadıkları için de yaşadıkları yeri “memleket” olarak görmeyi reddetmeyi sürdürmüşler. Çocuklar büyüyüp okula başlayınca dönemeyeceklerini kabul etmelerine rağmen kurdukları yaşam alanından dışarı çıkmak “zor ve tehlikeli” olmaya devam etmiş onlar için. Nüfus kütüklerini getirmemişler; askere giden çocuklarının sülüslerini “memleketlerinden” almaktan, tatil yörelerine gitmek yerine “memleket” ziyaretleri yapmaktan vazgeçmemişler.
         <br/>
         <br/>
         Ekonomik birliktelikler
         <br/>
         <br/>
         Kenar semtlerin yaşam alanı tercihini sadece geleneklere bağlılıkla açıklamak yeterli değil. Geleneklerden daha çok ekonomik yetersizlik bu tercihte etkili olmuş. Hayat pahalılığı, işsizlik vb. etkenler doğdukları şehirle bağlantılarını sürdürmelerine neden olmuş. Şu anda da geçimlerini bu şekilde sürdüren yüzbinlerce aile var. İstanbul üzerine yaptığı çalışmalarla tanınan Çelik Gülersoy da hemşehri derneklerinin İstanbul kültürü yerine kendi yörelerinin adetlerini yaşatmak gayreti içinde olduklarına, bunun da şehir kültürüne ters düştüğüne dikkat çekiyor; ama ekonomik ayrıntıyı da es geçmiyor; “Bu insanlar ana besinini hâlâ Anadolu’dan sağlıyor. Unu, bulguru, tarhanası gelmese aç kalacaklar. Ekonomik bağımsızlıkları yok. Bu derneklere karşı çıkanlar ve taraf olanların ekonomik şartları gözönüne almaları gerek.” İstanbul Üniversitesi Edebiyat Fakültesi Sosyoloji Bölümü Başkanı Prof. Dr. Korkut Tuna ise hemşehrilik bağıyla şehre intibakların mümkün olabileceğini düşünüyor; “Eskiden gecekondu gibi olan kenar mahallelerin gittikçe daha çok şehrin merkezine benzemesiyle kimlik vurgusunda da değişiklikler yaşanmaya başladı. Ben bu derneklerin her iki yönde de etkili olduğunu düşünüyorum.”
         <br/>
         <br/>
         Şehrin dernekleri
         <br/>
         <br/>
         Hemşehri derneklerine alternatif olarak kurulan semt derneklerinin ise birkaçı istisna çok fazla etkin olduğunu söylemek zor. Mahalle bilincini güçlendirmek için kurulan ve yaşadıkları semtlere sahip çıkmayı amaçlayan bu derneklerin kuruluş tarihleri de çok eski değil. Çelik Gülersoy semt derneklerinin İstanbul kültürüne büyük katkı sağlayabileceğini ancak şu anda böyle bir katkı sağlamadıklarını söylüyor; “Çünkü yeterince güçlü değiller. Semtin gerek maddi, gerekse manevi değerlerini sürdürmek, yaşatmak çabası İstanbul kültürünün bir parçası. Mahalle derneklerinin üyesi, etkinlikleri ve maddi güçleri çok az.” Prof. Korkut Tuna da yetersizlikten şikayetçi, “Burdayım, yarın başka bir yere gitmiyorum diyorlar, kendi çevrelerini daha şirin, daha temiz ve yaşanılabilir hale getirme kaygısı güdüyorlar. Ama şehirli olmanın gerektirdiği diğer konularda tepki koyma hususunda daha radikal olmaları gerekiyor.”
         <br/>
         <br/>
         Mahalle derneklerinin üyeleriyle hemşehri derneklerinin üyeleri arasında sosyal ve ekonomik farklılıklar var. Hemşehri dernekleri dar gelirlilerden, mahalle dernekleri ise ortanın üstü ve yüksek gelir grubuna sahip insanlardan oluşuyor. Etkinliklerde de farklılıklara var. Hemşehri dernekleri piknikler organize ederken, semt dernekleri lüks eğlence merkezlerinde geceler düzenliyor.
         <br/>
         <br/>
         Depremle uyanan bilinç
         <br/>
         <br/>
         17 Ağustos 1999, şehirleşmek için tarihi bir fırsat olmuştu. İnsanlar deprem sonrası yaşadıkları şehrin önemini farketti. Ev satın alırken ya da kiralarken hemşehrilerinin oturduğu yerlerden çok zemini sağlam olduğu düşünülen semtlere yöneldi. Metropolün merkezinde yaşayanlar ise depremle birlikte aynı sokakta yaşadığı insanlarla karşılaştı. Sokağa, mahalleye sahip çıkma bilinci uyandı. Belli bir süre de olsa insanların nereli olduğu unutuldu ve İstanbullu olmak önem kazandı. Belirli bir süre deyimi Prof. Dr. Korkut Tuna’ya ait. Başlangıçta böyle bir bilincin oluştuğunu gördüm diyor Tuna; “İnsanlar depremle beraber evlerinden çıkıp komşularıyla tanışmak zorunda kaldı. Korkuyla karışık diyaloglar kuruldu. Bir süre sonra ise depremin korkusu geçti ve yine kabuklarına çekildiler. Oysa bu dönemde eski tulumba teşkilatı gibi bir örgüt, gençlerden oluşturulacak kurtarma ekibi veya AKUT benzeri şeyler kurulabilirdi. Bu duygunun tekrar canlanması için biraz sallanmamız gerek.”
         <br/>
         <br/>
         Yüzde 10 barajı
         <br/>
         <br/>
         Çok kullanılan bir deyim vardır, “Doğduğun yer mi yoksa doyduğun yer mi memlekettir” diye. İstanbul’da oturup da İstanbul doğumlu olanların sayısı yüzde 10’un altında. Çelik Gülersoy İstanbullu olmak için İstanbul doğumlu olmanın yetmediğini, önemli olanın İstanbulluluk bilincine sahip olmak olduğunu belirtiyor. Yani hemşehri dernekleri şehirleşmenin önünde engel oluyor ama kimse bunu gönüllü tercih etmiyor. Çünkü insanlar geçimini sağlamak istiyor. Bu süreçte yaşananlar ise en çok şehri etkiliyor. Onların klanlar halinde toplu olarak örgütlenmeleri İstanbul için risk olmaya devam ediyor. Aksi durumda Esenler’de çıkan kavgada 50’şer, 100’er kişilik grupları kısa süre içinde toparlamak mümkün olmayacaktı ve kavga büyümeden önlenebilecekti.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 9 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11869), [web.archive.org (arşiv bağlantısı)](http://web.archive.org/web/20050227214523/http://www.aksiyon.com.tr:80/yazdir.php?id=11869)
