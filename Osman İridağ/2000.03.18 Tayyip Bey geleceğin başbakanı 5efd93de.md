# "Tayyip Bey geleceğin başbakanı"

*Osman İridağ 2000.03.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Adnan Şenses için bir televizyon kanalında düzenlenen "jübile" gecesini ilgiyle izlemiştim. Müziğin zirvesinde ve hâlâ sesinin diriliğini koruyan bir sanatçı, "Artık profesyonel müziğe veda ettim" diyordu.
  </font>
 </div>
 <div id="newsText">
  <font class="detail-text">
   Türkiye'de alışık olmadığımız bir durumdu bu. Özellikle de politikada. Bugüne kadar hiç popülaritesinin zirvesinde iken politikaya elveda diyen bir siyasetçi gördünüz mü? Ya da "Artık yaşlandım, benim yerime gençler görev yapsın" diyen birini.
   <br/>
   <br/>
   Bir sanatçı alışık olmadığımız bir şeyi neden yapar sorusunun cevabını merak ettiğim için Adnan Şenses'e sordum. Şenses "Rezil olmamak için mesleği bırakıyorum" derken sohbetimiz siyasete, daha doğru bir ifadeyle Recep Tayyip Erdoğan ve Siyaset'e girdi. Biz de hem Adnan Şenses'in Tayyip sevgisini hem de 45 yıllık sanat hayatından bugüne yansıyanları konuştuk. Bir de Gazeteciler ve Yazarlar Vakfı'ndan aldığı ödülü..
   <br/>
   <br/>
   Sanatçının ödül reddetme hakkı yok
   <br/>
   <br/>
    Sanat hayatınız boyunca pek çok ödül almışsınızdır. Ancak ben en son aldığınız ödülden başlamak istiyorum. Geçtiğimiz hafta Gazeteciler ve Yazarlar Vakfı'ndan aldığınız "Çeyrek Asrını Dolduranlar" ödülünün sizin için anlamı neydi?
   <br/>
   <br/>
   Her ödülün ayrı bir değeri ve kıymeti vardır sanatçı için. Gazeteciler ve Yazarlar Vakfı'nın bize layık gördüğü bu ödül hepsinden farklı bir ödüldür.
   <br/>
   <br/>
    Bu ödülün geçmiştekilerden bir farkı bazı sanatçılar tarafından "ideolojik" bulunarak reddedilmiş olmasıydı. Siz neden ideolojik bulmadınız?
   <br/>
   <br/>
   Bazı sanatçılar değil, sadece Edip Akbayram böyle yaptı. Eğer vakıf böyle bir ödülü sanatçıya layık gördüyse ideolojisi ne olursa olsun sanatçının bunu reddetmesi yanlıştır. Beni vakfın ideolojisi değil, bana layık görülen ödül ilgilendiriyor. Zaten sanatçı hiç bir zaman taraf tutmamalı, politika yapmamalıdır.
   <br/>
   <br/>
    Sanatçının hiç mi ideolojisi olmaz?
   <br/>
   <br/>
   İdeoloji insanlara olan saygısı ve mesleğine verdiği değerdir. Hiç bir ideolojiye katılmamalı, yalnızca sanatıyla insanlara hizmet etmelidir.
   <br/>
   <br/>
    Her insanın bir görüşü vardır ve doğal olarak da bu görüş sanatına yansır.
   <br/>
   <br/>
   Valla ben onları bilemiyorum. Kendi adıma Turgut Özal ölene kadar ANAP'lıydım. Fakat Turgut Bey'in vefatıyla birlikte ANAP'ın dağılması, o parti olayını da bitirdi. ANAP'a kuruluşundan itibaren bilfiil emek verdim, sevgi duydum ve o sevgide çok haklı olduğumu düşünüyorum. Yapılan icraatlar ortada. Bakın bugün Turgut Bey'in vefatından sonra Türkiye'de hiçbir icraat yapılmamıştır. Onun yaptıklarını kimse yapamadığı gibi, yarım bıraktıkları da tamamlanmadı. Trafik canavarı hâlâ yol kesiyor ama Türkiye'de Turgut Bey'den sonra 5 metre otoban yapılmadı.
   <br/>
   <br/>
    Yeni bir Özal çıkarsa siyasete girecek misiniz?
   <br/>
   <br/>
   65 yaşındayım. Bu yaştan sonra ne siyaset düşüneceğim!
   <br/>
   <br/>
    75'ten sonra cumhurbaşkanı olmak isteyenlerin yaşadığı bir ülkede 10 yıl az bir süre olmasa gerek?
   <br/>
   <br/>
   Cumhurbaşkanımız 77 yaşında hâlâ politika yapmak istiyorsa o onun sorunu. Ama politikanın bir yılı, senesi olmalı. Ben nasıl 65 yaşında müziğe veda ediyorsam politikacıların da belli bir yaştan sonra politikaya veda etmeleri gerektiğini, bir büyük olarak politikaya atılan genç insanlara öğüt vermeleri gerektiğini düşünüyorum. İnsanlar gençken politikaya girsin ve erken bıraksın. Politikanın da bir okulu olmalı ve buradan diploma alanlar siyaset yapmalı. Bizde ilkokul mezunu insan milletvekili, bakan oluyor. Bunları aklım almıyor.
   <br/>
   <br/>
    Politikanın da bir meslek olmasından sözediyorsunuz.
   <br/>
   <br/>
   Meslek edinmişler ben öyle görmüyorum. Politika hizmet etmektir. Meslek yapmak istiyorlarsa ticaret yapsınlar. Ama diyorlarsa ki bizce bu meslek, o zaman menfaatler çarpışır. Devlete hizmette menfaat olmaz.
   <br/>
   <br/>
   Tayyip Bey eski MHP'lidir
   <br/>
   <br/>
    Özal'ı sevdiğiniz için ANAP'a girdiniz. Şimdi de Tayyip Erdoğan'ı seviyor ve destekliyorsunuz. Tayyip Bey'e sevginiz onun yanında siyaseti düşünmenize neden olacak kadar büyük mü?
   <br/>
   <br/>
    Tayyip Bey'i çok seviyorum ama yine de olmam.
   <br/>
   <br/>
    Tayyip Erdoğan sevgisi nereden geliyor?
   <br/>
   <br/>
   İkimiz de Kasımpaşalıyız. Çocukluğunu bilmem ama top oynadığı yıllardan beri tanırım. Benim onu sevmemin nedeni İstanbul'a iyi bir belediye başkanı olmasıdır. Başkanlık döneminde İstanbul için çok şey yaptı ve herşeyden önemlisi bunları tarafsız bir kimlikle yaptı. Ben onu tanıdığım zaman Milliyetçi Hareket Partisi'nde gençlik kolları başkanıydı.
   <br/>
   <br/>
    MHP'de mi?
   <br/>
   <br/>
   Tabii. Bilmiyorsunuz. Belediye başkanlığı döneminden evvel orada gençlik kolları başkanıydı, sonra Refah'a geçti. 1985 yılından önce 45 sene gençlik kolları başkanlığı yaptı.
   <br/>
   <br/>
    Tayyip Bey de sizi kendine yakın hissediyor. Onun ne yapmak istediğini iyi biliyor olsanız gerek. Ne yapmak istiyor?
   <br/>
   <br/>
   Şu an siyasi yasaklı. 312. maddenin kalkıp kalkmayacağını bilmiyorum. Ama Tayyip Bey'in politikaya devam edeceği açık. Cezası kalktıktan sonra ne yaparsa yapsın yanındayım.
   <br/>
   <br/>
    Siz de ülke meseleleri, demokrasi, insan hakları konsunda Tayyip Bey gibi mi düşünüyorsunuz?
   <br/>
   <br/>
    Tayyip Bey'in kötü bir düşüncesi yok.
   <br/>
   <br/>
   Geleceğin başbakanı
   <br/>
   <br/>
    Var demedim, sadece aynı düşünüp düşünmediğinizi öğrenmek istedim.
   <br/>
   <br/>
   Tayyip Bey'in düşüncelerinde en ufacık bir art niyet yoktur. Şuna samimiyetle inanıyorum ki, bu insan siyasi yasağı kalktığı zaman Türkiye'nin gelecekteki başbakanı olacaktır.
   <br/>
   <br/>
    Neye dayanarak söylüyorsunuz bunu? Öyle olmasını mı diliyorsunuz?
   <br/>
   <br/>
   Dürüstlüğüne dayanarak. Tayyip Bey'in mensubu olduğu parti beni ilgilendirmiyor. Zaten hiçbir parti yanlısı da değilim. Memlekete hizmet eden insanın kölesiyim, memleketin kalkınmasında dikilecek küçük bir ağacın yaprağı olmaya razıyım. Tayyip Bey fanatik, yobaz bir dinci değil. Herkesin Allah'ı, peygamberi var. Hepimiz Allah'ımıza tapıyor, peygamberimize inanıyoruz elhamdülillah.
   <br/>
   <br/>
    Neden Tayyip Erdoğan'ı mensubu olduğu partiden ayırma ihtiyacı hissediyorsunuz?
   <br/>
   <br/>
   İkisi birbirinden farklı. Bir şey söylemiyor ama anladığım kadarıyla Fazilet Partisi'ne kırgın. Mahpusluk döneminde ilgilenmediler çünkü. Ben haftanın üç günü ziyarete gittim. Fazilet'ten ziyarete geldiler ancak çoğunluğunu diğer partililer oluşturdu. ANAP'lısı, DYP'lisi, CHP'lisi hepsi. Tâ doğudan kalkıp bu adamı görmeye gelenler vardı. Demek ki bu adamı bütün parti mensupları destekliyor. Çünkü Tayyip Bey dürüst olduğu kadar da sevecen bir insan ve ben bütün bu ilgiye bakarak diyorum ki Tayyip Bey geleceğin başbakanıdır ve ben bunu göreceğim inşaallah.
   <br/>
   <br/>
    Erdoğan konusunda duygusal olduğunuzu düşünüyor musunuz? Çünkü Tayyip Erdoğan'ın medyada eleştirilen tarafları var. Demokrasiyi bir araç olarak kullandığı ve asıl amacının şeriatı getirmek olduğu yönünde yorumlar yapılıyor.
   <br/>
   <br/>
   Okuyorum kardeşim ama Tayyip Bey'in hiçbir zaman şeriatla alakası yok. Atatürkçü bir adam. Atatürk ilkelerine saygılı, Atatürk ilkelerini seven, destekleyen bir adam. İnsanlar kendi çıkarlarını düşünerek mi yazıyorlar anlamıyorum. Eğer öyle olsa ben Tayyip Bey'e selam vermem, etrafından geçmem. Hapishanede ceza süresinde Atatürk'ün büstünü yaptırdı bu adam, sözlerini yazdı.
   <br/>
   <br/>
    Kendi odasına mı?
   <br/>
   <br/>
   Ziyaretçi girişinin oraya koymuştur. Niye bunları yazmıyorlar kardeşim? Bu adam şeriatçı olsa niçin Atatürk'ün büstünü dikip, sözlerini yazsın.
   <br/>
   <br/>
    Onun da bahanesi hazır. Takiyye yaptığını düşünüyorlar.
   <br/>
   <br/>
    Tayyip Bey olduğunun ötesinde görülmemiştir. Bıraksınlar bunları. Şevki Yılmaz falan derseniz, doğrudur: Ama onların da şeriatçı olduğuna inanmıyorum. Partiyi kullanıp menfaat sağlıyorlar.
   <br/>
   <br/>
   Hem şöhrettim hem de aç
   <br/>
   <br/>
    45 yıldır müziğin içindesiniz ve bugün "bıraktığınızı" söylüyorsunuz. Geriye dönüp 45 yıla baktığınızda neler görüyorsunuz?
   <br/>
   <br/>
   Acı tatlı pek çok şey. Ama daha çok acı ve kötü günler geliyor aklıma. Biri mideden, biri kalpten iki kez ameliyat oldum. Şöhret olmama rağmen açtım, param yoktu. Biz bu meslekten para kazanmadık ki. Ancak 1991 senesinden sonra para kazandım. O tarihe kadar  evimin mutfak masrafını dahi karşılamaktan acizdim. 47 tane film yaptım, üzerime bir takım elbise alamadım.
   <br/>
   <br/>
    Para kazanmaya yeni başladıysanız niçin müziği bırakıyorsunuz?
   <br/>
   <br/>
   Bırakmadım müziği.
   <br/>
   <br/>
    Karar verin artık; bir programda bıraktım diyorsunuz, diğer programda bırakmadım.
   <br/>
   <br/>
   Bir programda müziği bırakmıyorum. Sayın Reha Muhtar kardeşimle programa çıktığımız ve "Adnan Şenses sanat hayatına veda ediyor" dediği zaman albüm yapmamak üzere veda ediyordum. Bu basında yanlış algılandı. Artık müziğe amatör ruhla devam edeceğim. Para karşılığı konserlere gitmeyeceğim ama yardımseverlerin, fakirlerin, ihtiyarların gecelerine gidip konser vereceğim.
   <br/>
   <br/>
    Müzik profesyonel bir meslek midir ki, istediğiniz an bırakabiliyorsunuz?
   <br/>
   <br/>
   Kopacağım tabii. Son bir albümüm var, adı elveda. Onu okuyacağım ve son olacak. Ancak tabii ki müzik tartışmalarında, televizyonların sohbet programlarında gözükeceğim. Çünkü bu halk benim halkım. Müziği bırakıyorum diye programa çıktık. Halkın bana olan tepkisini, sitemini kelimelerle anlatamam.
   <br/>
   <br/>
    "Bizi bırakma Adnan Baba" mı dediler?
   <br/>
   <br/>
   Sen Adnan Şenses'sin ve senin müziğe, müziğin de sana ihtiyacı var, bırakırsan bitkisel hayat yaşarsın dediler.
   <br/>
   <br/>
    Siz bu soruyu daha önce kendinize sormadınız mı müziksiz bir Adnan Şenses, ne yapar diye?
   <br/>
   <br/>
   Sordum ve müzikten kopamayacağımı anladım. Ben gece uyurken şarkı söylüyorum. Eşim bu gece yine çok güzel şarkılar söyledin diyor. Ben müzikle doğdum müzikle büyüdüm. Müzik benim gıdam, yaşamım, gücüm, kuvvetim. Eskisinden daha sağlamım. Ama bir şeyi zamanında noktalamak lazım, rezil olmadan. İnsanlar büyükken anılmalı. Büyüklüğünü ispatladığı zaman orada durmalı.
   <br/>
   <br/>
    45 yıldır hep şöhret olduğunuzu söylediniz? Bunu nasıl başardınız?
   <br/>
   <br/>
   İnsan bir tane şarkıyla sanatçı olmaz, yüz tane öğrendiği şarkıyla da sanatçı olmaz. Sanat bir ilimdir, sonsuz bir kuyu. Bulamıyorsunuz sonunu. Ben musikiyi biliyorum diyemem, demiyorum, öğrenemedim daha. Ama bana notayı ver kitap gibi okurum. Notayı okumak musikiyi bilmek anlamına gelmez. Eğitimsiz bir insan her zaman cahildir. Şimdi artık şarkıcılık kolay para kazanmakla eşdeğer hale getirildi. İnsanlar birinci şarkıda ünlü oluyor, ikinci şarkıda kayboluyor ve bunalıma giriyorlar. Alkole, uyuşturucuya başlıyor, gece hayatına başlıyor. Temelsiz bir bina her zaman çökmeye mahkumdur. Temelin olursa seni kimse yıkamaz. Bakın depremler oldu temelsizler yıkılırken sağlamlar ayaktaydı. Adnan Şenses'in 45 yıl ayakta kalmasının sırrı da burada işte, temelinin sağlam olması.
   <br/>
   <br/>
   Email:oiridag38@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5977), [web.archive.org (arşiv bağlantısı)](http://web.archive.org/web/20131109050048/http://www.aksiyon.com.tr:80/aksiyon/newsDetail_getNewsById.action?newsId=5977)
