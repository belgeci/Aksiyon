# Türkü yakmaya öykünüyorum

*Osman İridağ 2000.05.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nasıl oldu anlamadım ama geçtiğimiz hafta Yayın Yönetmenimiz Mehmet Kamış, "Yeni şarkıcılar da türküye yöneldi. Ancak yeni türküler yerine eski türküleri yorumluyorlar. Acaba aşklar eskisi gibi yaşanmadığı için mi şimdi iyi türküler yapılmıyor" deyince şaşırdım.
  </font>
 </div>
 <div id="newsText">
  <font class="detail-text">
   Müdürüm idareci olmanın getirdiği dayanılmaz hafiflikten sıyrılmış ve tekrar yayın kimliğine dönmüş, üstelik de bir tesbitte bulunmuştu. Ben de bu emeği karşılıksız kalmasın dedim ve bu soruyu en iyi cevaplayacak isimlerden biri olan Fatih Kısaparmak'a müracaat ettim. Niye mi?
   <br/>
   <br/>
   Çünkü Kısaparmak otuz yıldır çizgisini bozmadan ama kendini sürekli yenileyerek türkü okuyan bir sanatçı. Gelenekçi yönü ağır basan ancak teknolojiye de yabancı olmayan biri. Ayrıca sevenlerine göre modern çağın "Türkü Baba"sı. Ve yazdığı türkülerde bir ayağı hep Anadolu'da. Gelenekte ve geçmişte. Üstelik de son kaseti, "Bu dağ ne rüzgârlar gördü" çıkalı daha bir kaç hafta olmuştu...
   <br/>
   <br/>
   Türkü Babalık iddiası
   <br/>
   <br/>
   felakettir
   <br/>
   <br/>
    Allah beni şöhret olmaktan korusun diyecek kadar şöhretten neden korkuyorsunuz?
   <br/>
   <br/>
   Saygın anlamıyla değil ama yaygın anlamıyla şöhretten korkuyorum.
   <br/>
   <br/>
    Saygın anlamından başlayayım o zaman.
   <br/>
   <br/>
   Şöhret olduğunun farkında bile olmamaktır. Yani parçası olmaktan mutluluk duyulan halkın, sana şöhretmiş muamelesi yapmasına bile fırsat vermemektir. Halkın size şöhret sahibi olduğunuz için itibar etmediği kadar halkla bütünleşmiş olmaktır.
   <br/>
   <br/>
    Yaygın anlamdaki şöhret nedir?
   <br/>
   <br/>
   Popülizmle karıştırılan anlamıdır ki popülizmin içinde halk dalkavukluğu vardır. Ben böyle bir şöhret anlayışını hiç bir zaman benimsemedim, halkın da bunlara çok iyi gözle bakmadıklarını düşünüyorum. Zaten sepetindeki pamuğa, heybesindeki azığa güvenen kişi halk dalkavukluğu filan etmez. Çünkü halk o dağarcıktaki, sepetteki malın kalitesini ve kıymetini bilir.
   <br/>
   <br/>
    Niye şöhreti kötü görüyorsunuz? Siz de Türkü Baba olarak şöhret oldunuz ve böylece sesinizi daha kolay duyurabiliyor, kasetlerinizi daha kolay satabiliyorsunuz?
   <br/>
   <br/>
   Ber Türkü Baba değil, Fatih Kısaparmak'ım. Eğer kendimi Türkü Baba zannetmeye başlarsam felaketim olur. Türkü Baba'ya benim dışımdaki bir kavram olarak baktığımda evet Türkiye'de doğudan batıya, kuzeyden güneye tanınan bir unvan ve o unvanı taşıyan kişi, tırnak içinde söylüyorum meşhurdur. Ama ben Fatih olarak 1979'un Eylül'ünde İstanbul'a geldiğimde hangi berberde traş oluyorsam bugün de aynı yerde traş oluyorum. Benim hayatımda telefon numaramın dışında değişen bir şey yok.
   <br/>
   <br/>
    Türkü söyleyen Fatih Kısaparmak şöhret, ama insan olarak Kısaparmak şöhret değil mi?
   <br/>
   <br/>
   Evet alışkanlıkları, hayat felsefesi, kimliği, kişiliği, çevresi, oturup kalktığı insanlar değişmemiştir ama gelişmiştir.
   <br/>
   <br/>
    Türkü Baba size yakıştırılıyor? Siz hiç hakettiğinizi düşünmüyor musunuz?
   <br/>
   <br/>
   Bütün samimiyetimle, içtenliğimle iddia ve itiraf ediyorum, bu unvanı hakettiğim kanısında değilim. Çünkü binlerce yıllık bir geleneğin tek bir kişide simgeleşmesi mümkün değil. Karşıyım derken bundan kaçıyorum, kaçınıyorum, uzağım anlamında da söylemiyorum.
   <br/>
   <br/>
    Peki neyi söylüyorsunuz?
   <br/>
   <br/>
   Haddimi bilerek özgür ve özgün olarak otuz yıldır halk müziği dairesinde çalışmalar yapıyorum.
   <br/>
   <br/>
   Pop müzik patlamasını halk istedi
   <br/>
   <br/>
    Otuz yıldır türkü söyleyen Fatih Kısaparmak son zamanlarda özellikle genç şarkıcılardaki türküye yönelişin nedenini neye bağlıyor?
   <br/>
   <br/>
   Yöneliş nehirlerin tersine akıtılamayacağı gerçeğiyle ilişkili. Türkiye'de bir dönem birileri dayatmayla, toplumun sosyal hafızasını kaybetmesine yönelik bir kampanyaya yöneldi. Tam başarıyoruz sandıkları anda, halkın sağduyusu bir kere daha su yüzüne çıktı ve bir sosyal vakıa halinde duruma müdahale etti.
   <br/>
   <br/>
    Halk mı müdahale etti yoksa piyasa kendine daha bakir bir alan mı buldu?
   <br/>
   <br/>
   Piyasayı yönlendiren halktır. Halkı yönlendiren piyasa değildir.
   <br/>
   <br/>
    O zaman sizin çok şikayet ettiğiniz 90'lardaki pop patlamasının da yönlendirmesini halk yaptı.
   <br/>
   <br/>
   Evet halk yönlendirdi. Arz edilen şeye talep devam ettiği sürece arz talebi getirir. Ama ilk anda talep önemlidir. 90'lardaki kabuğunu kırmaya çalışan bir toplumun vicdan muhasebesinin yansımaları vardı. Toplumun farklı ve o güne dek duyulmamış bir müzikal saund talebi vardı. Bu nedenle popa itibar etti. Bugün talebin 90'ların başındaki kadar yoğun olmadığını gözlüyoruz, arz olmasına rağmen talep olmadığı için popta düşüş başladı.
   <br/>
   <br/>
    Eğer sosyolojik tanımlamaya girersek 90'lı yılları Türkiye'nin ufkunu dünya liderliğine diktiği yıllar olarak görebiliriz. Sonrasında yaşadıklarımızla bu ufkumuzu kaybettik. Pop dışa dönük yüzümüzdü, türkü ise içe dönük. Bunun anlamı ne?
   <br/>
   <br/>
   İçe kapanıklıkla ilişkisi olabilir. Ama geriye gitmekle hayır. Türküleri gericiliğin simgesi olarak görmek gericiğilin ta kendisidir. Türküler yaşayan ve değişen şartlar içinde gelişen bir organizmadır. Değişim, dönüşüm, gelişim, devinim kavramlarıyla türküleri kopartmak mümkün değildir. Zaten türküler bu kavramların uzağında kalsaydı binlerce yıllık bir gelenek oluşmazdı.
   <br/>
   <br/>
    Benim anlamaya çalıştığım şu; lider ülke olduğumuzu düşünürken pop patlıyor, ancak içe kapanınca türkü popüler hale geliyor. Neden?
   <br/>
   <br/>
   Pop farklı bir şeyler arama sürecindeki modern sanılan bir bulguydu. Popçu arkadaşların önlerinde tarihi bir fırsat vardı ancak bu fırsatı iyi değerlendiremediler. Arabeskin pop bedeninde yeniden reenkarnasyonunu gerçekleştirmeye kalktıkları noktada Türk halkı; 'Bir dakika, ben gelişmekten ve değişmekten yanayım ama kendi özümü ve asıl değerlerimi de muhafaza etmek şartıyla' dedi. Onun içindir ki 90'lardan sonraki halk müziği saundu 60'ların, 70'lerin hatta 80'lerin halk müziği saundundan son derece gelişkin ve çağdaştır. Türkiye'nin popüler müziği folk müziktir. Folk müziğinin kalıp ve sınırlarındaki değişim, dönüşüm ve devinim yeni ekollerin adındaki farklılığı ortaya çıkarmıştır. Ayağını kendi toprağına basmadan, sırtını kendi dağına yaslamadan, kendi çiçeğinin kokusunu, kendi rüzgarının sesini vezine katmadan yazılacak hiçbir iş kalıcı olmaz. Her gelecekte mutlaka gelenek vardır.
   <br/>
   <br/>
    Müzik evrensel bir dil değil mi? Neden bu kadar gelenekçisiniz?
   <br/>
   <br/>
   Gelenekçiyim ama çok gelenekçi değil. Yapı itibariyle de müzikal anlamda da kendimi ilerici ve yenilikçi sayarım. Sevgi diyoruz, müzik diyoruz. Bu kelimeler yeni mi? Gelenekten kastım özde gelenek. Ama biçimde ve yorumda gelecek.
   <br/>
   <br/>
    Bıyığınız gelenekçi tarafınızı mı ifade ediyor?
   <br/>
   <br/>
   Bıyığım babama öykünmenin sonucudur. Bıyıklı insanlar gerici, tıraş edenler ilericidir gibi bir önyargım yok. Bütün Doğu toplumlarında erkeklerin bıyık uzatması bir biçimsel gelenektir belki. Ama benim bıyık uzatış nedenlerim bu değil.
   <br/>
   <br/>
   Aşklar daha farklı yaşanıyor
   <br/>
   <br/>
    Yeniden türküye yöneliş başlamasına rağmen daha çok eski türkülerin yorumlandığını görüyoruz. Hâlâ eskisi kadar ilgi gören türkü besteleri yapılamamasının nedeni nedir?
   <br/>
   <br/>
   Aşk, sevda, ayrılık, hasret ve benzeri duygular zaman kavramının üstündeki duygulardır. İnsan duyguları olduğu için insanlığın her döneminde yaşanmış duygulardır sanırım. Belki yaşama biçimi bakımından, duyum şekli bakımından farklılıklar taşıyor olabilir. Kitle iletişim araçlarının köylere kadar girdiği ve dünyanın artık üç metrekarelik bir odada iki tuşun içine sığdığı internet dünyasında toplumsal ayrıcalıkları ve farklı renkleri sürdürmek zorlaştı. Çünkü dünya hızla çirkin bir tekdüzeliğe doğru koşmakta. Herkes hamburger yiyecek, blue jean giyecek, saçını aynı model kestirecek, aynı müziği dinleyecek vs. Bundan Türkiye'nin etkilenmemesi mümkün değil. Küreselleşmeye falan da karşı değilim ama Anadolu'nun hâlâ kendinceliğini koruyarak çağdaşlaşabileceğine inanıyorum.
   <br/>
   <br/>
    Pop müzikte hiç de üretim zorluğu çekilmedi. Binlerce beste yapıldı ve bunların içinde çok güzel şarkılar da vardı? Ama aynı şey türkü için geçerli değil.
   <br/>
   <br/>
   Çok nedenleri var. Birincisi tekdüzeliğe koşuş süreci, farklılıkların ortaya çıkmasını, üretilmesini ve pazarlanmasını engelledi. İki İMÇ günün modasından para ve parsa kapmaya çalışır. Bu yüzden türküleri bir süre görmediler, görmek istemediler. Üçüncüsü TRT yurttan sesler anlayışı, halk müziğine büyük darbe vurdu. İlkel, soğuk, ruhsuz, tekdüze; çağdaşlıktan, bilimsellikten uzak bir mantalite ile icra yaptılar. Türkü formundaki bestelere bir süre direnerek Türk Halk Müziği repertuarına ihanet edip, repertuarın gelişmesini ve zenginleşmesini engelleyerek halk müziğini zaman tünelinde dondurdular. Şimdi bu direnç kırıldı.
   <br/>
   <br/>
    Direniş büyükşehirdeydi ve orada kırıldı. Artık büyükşehirlerin kendi ürettikleri türküleri mi dinleyeceğiz?
   <br/>
   <br/>
   Eskiden Anadolu'nun türküleri yakılırdı. Şimdi kentlerin türküleri yapılıyor. Bilgisayarlarla falan yapıyorlar. İkisi arasında ortak nokta şimdilik az. Zaman içinde bizim insanımız ikisi arasındaki sentezi gerçekleştirerek 2000'lerin ilk dönemindeki halk müziğini biçimlendirecek.
   <br/>
   <br/>
    Siz türküyü yakıyor mu yoksa yapıyor musunuz?
   <br/>
   <br/>
   Ben hiç bir zaman türkü yakmadım. O ayrı bir süreç. Ancak yakmaya öykünerek yapıyorum.
   <br/>
   <br/>
   Ayaklarıma şampanya döktürmem
   <br/>
   <br/>
    Dinleyici ayırır mısınız? Şu beni dinlesin bu dinlemesin gibi.
   <br/>
   <br/>
   Asla. Ne ayırdım, ne ayırıyorum, ne de ayırırım.
   <br/>
   <br/>
    Bir röportajınızda sonradan görme, parayı nereden kazandığı belli olmayan kişilere türkü okumam demişsiniz.
   <br/>
   <br/>
   Ben kaset dinleyicisi bağlamında söylüyorum. Konser anlamındaki tavrım benle ilgili, dinleyicimle değil. Ben diyorum 5060 kişilik duman altı salonlarda, parayı nerden bulduğu belirsiz, kendilerinin ne idüğü belirsiz bir avuç magandaya türkü söylemem.
   <br/>
   <br/>
    Onların türküye ihtiyacı yok mu?
   <br/>
   <br/>
   Oralarda türkü söylenmiyor zaten. 60'lı ve 70'li yıllarda söylenirmiş. Muzaffer Akgün, Nuri Sesigüzel, Ahmet Sezgin, Selahattin Alpay, İzzet Altınmeşe o salonlarda türkü söyleyerek seslerini duyurdu. Gerçek sanatın icra edildiği; sahnedeki icracının da, oturup dinleyen kişilerin de belli bir seviyede olduğu dönemlerden bahsediyorum. Bugün sahnedeki hatun kişinin ayaklarına şampanya döken, üstüne güzelim çiçek yapraklarını savurtan, beli tabancalı o adamların ne türküye ihtiyacı olduğuna, ne de onlara şarkı, türkü söylemenin gerekli olduğuna inanmıyorum.
   <br/>
   <br/>
   Email: osmaniridag@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6167-turku-yakmaya-oykunuyorum.html), [web.archive.org (arşiv bağlantısı)](http://web.archive.org/web/20130112062527/http://www.aksiyon.com.tr:80/aksiyon/haber-6167-turku-yakmaya-oykunuyorum.html)
