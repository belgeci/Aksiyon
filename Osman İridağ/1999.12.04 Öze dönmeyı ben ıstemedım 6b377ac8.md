# Öze dönmeyı ben ıstemedım

*Osman İridağ 1999.12.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'de kulüp başkanlığının ölçüsü takımı şampiyon yapıp yapmadığı ile ilgili iken bir tek isim bu kuralı bozuyor: Mehmet Ali Yılmaz.
  </font>
 </div>
 <div id="newsText">
  <font class="detail-text">
   Bir dönem arka arkaya şampiyon olan Trabzonspor, Mehmet Ali Yılmaz'ın başkan olmasından sonra ilginç bir şekilde eski başarılarından uzaklaşmaya başladı. 20 yıllık görevinde tek şampiyonluk yaşayan Yılmaz, bu başarısızlığına rağmen, Trabzonspor için bir efsane olmaya devam ediyor. Hem başarısız hem efsane. Üstelik karşısında ciddi bir mahalefet de yok. Nasıl oluyor da oluyorun cevabını aradık ve bunları Yılmaz'a sorduk.
   <br/>
   <br/>
   En koyu taraftarım
   <br/>
   <br/>
    Kendinizi Trabzonspor'un neresinde görüyorsunuz?
   <br/>
   <br/>
   Koyu bir taraftarıyım. En büyük taraftarıyım. İstanbul'da büyüyen ve yaşayan biri olarak buradan oraya elde ettiği imkanları rahatlıkla götürebilen, fedakârlık yapan, riskini üstlenebilen biriyim. Trabzonspor başkanlığı benim için zaruri bir iş. Kendimi buna mahkum olarak görüyorum.
   <br/>
   <br/>
    Trabzonlular sizi nerede görüyor?
   <br/>
   <br/>
   Yüzde 95'i gönüllerinde görüyor. Yüzde 5'i de hiç görmek istemiyor. Yeter bu adam gitsin diyorlar. Kalp gözüyle baktığım zaman sadece Trabzon'da değil, spor kamuoyunun tümünde bu oran böyle. Bütün insanlar bizim özverili, beklentisiz çalışmalarımızı, kulüp başkanlığından onurlanmaktan başka bir haz almadığımızı, hep kaybımız olduğunu biliyor. Trabzonspor için yaptığım gayretlerin büyüklüğünü anlayanlar beni çok seviyor.
   <br/>
   <br/>
    Sizi çok sevdikleri için mi bu kadar başarısızlığa rağmen istifanızı istemiyorlar? Aynı durum bir başka takımda olsa, bırakın 15 yıl şampiyon olamamayı üç maç kaybetse başkanın istifası istenirken, Trabzon'da size karşı böyle bir harekette bulunulmamasının nedeni nedir?
   <br/>
   <br/>
   Aslında bizde de var. Kulüpler yaşadıkları sürece bir yığın teknik adamla çalışır. Daha önce yöneticilik yapan pek çok insan ve eski futbolcular, bunların bir kısmı gazeteci olarak kulübün çevresinde toplanırlar. Ve mevcut yönetimlerin ayaklarının kaymasını beklerler. Orada bir egoizm yatar. Bunlar yapamıyor biz daha iyi yapardık derler ama hiç biz daha iyi yaparız demezler. Doğru eleştiler yol gösterici olur ve iyiye doğru rekabet yaşanır. Şimdi diyelim ki benim alternatifim var, peki alternatifim var diye ben gidene kadar kulübü batırmak mı gerekir. Madem alternatifsin iyi noktada kulübü devral ki daha iyiye götür.
   <br/>
   <br/>
   Kulüp çevresinden rant sağlıyorlar
   <br/>
   <br/>
    Neden eski yöneticiler, futbolcular, gazeteciler kulüp çevresinde yer alırlar?
   <br/>
   <br/>
   Maddi ve manevi rant. Düşünün ki her kulübün çevresinde amigolar vardır, taraftar değildir. Kim para verirse onun lehinde bağıran tipler. Spor rantlarının ne olduğunu bana sorarsanız bunu Trabzon'a bakarak söyleyemem. Çünkü büyük bir ciro vardır futbolda. Artık futbolcu alım satımından geçinen insanlar var. Ve bunların sayısı gittikçe de çoğalıyor.
   <br/>
   <br/>
    Komisyon mu alıyorlar?
   <br/>
   <br/>
   Menajer deniyor onlara. Eğer onun önerdiği oyuncu alınmamışsa, alınan oyuncu hakkında söylemediklerini bırakmazlar.
   <br/>
   <br/>
    Çevredekiler rant yiyorsa bu işin tepesindeki kurum olan kulüp başkanlığını bu rantın dışında düşünmek fazla iyiniyetli bir yaklaşım olmaz mı?
   <br/>
   <br/>
   Eğer kulübün gelirleri giderlerinden çoksa ve başkan kötü niyetli ise rantı olur. Türkiye şartlarında bunun mümkün olacağını sanmıyorum.
   <br/>
   <br/>
   Zoraki başkanım
   <br/>
   <br/>
    Öyleyse hiç getirisi olmayan ve sürekli para kaybedilen bir işe niçin bu kadar çok talipli çıkar?
   <br/>
   <br/>
   Bence sorumsuzluk. Ülkede de böyle değil mi? Siyasetçilerin çoğu başarılı olamayacaklarını bile bile seçilmek isterler.
   <br/>
   <br/>
    Siz getirisi yok diyorsunuz ama dört büyük kulübe başkan olmak maddi anlamda pek çok kapının açılması anlamına gelmeyecek mi? Üstelik kendinizi halka sevdirerek bunu siyasette de kullanma imkanınız oluyor.
   <br/>
   <br/>
   İstatistiklere bakalım. Reklamı yapılmış, tanınan insanların bu işten hiçbir şey elde edemedikleri ortada. Ali Şen gelmiştir göklere çıkarılmıştır. Bodrum'da oturuyor zavallı.
   <br/>
   <br/>
    Bodrum da oturmak zavallılık mı?
   <br/>
   <br/>
   Gidip belediye başkanı olmadı, milletvekili olmadı, aday olsa belki kazanamayacaktı. Nedir tanınmışlığın avantajı? Kayıptır. İnsanlar sizi tanıdıkça müşterileriniz çoğalır. Gelirler, "Abi ne olur şöyle bir işimiz var bize yardım et" derler. 20 senedir kapılarımız böyle. Ama toplumda aritmetik kural bu, birileri tanınacak.
   <br/>
   <br/>
    Yani siz şimdi zoraki mi başkansınız?
   <br/>
   <br/>
   Evet. Eğer kulüp başkan bulamıyorsa, bütçesi yeterli değildir, para da olmayınca belediyeye müracaat edilir o da bütçem yetmez derse kapanır. İnsanların gayretleriyle yaşıyor spor. Son yıllarda havuzdan kulüplere bütçe geliyor ama artan fiyatları karşılamıyor.
   <br/>
   <br/>
   Bu yıl şampiyon değiliz
   <br/>
   <br/>
    Şu anda Trabzonspor başarılı mı?
   <br/>
   <br/>
   15 maça baktığımız zaman başarılı değil. Ama biz sezon başında yeni bir ekip kuracağımızı söyledik. Uzun süre eskiyen, kanıksanan takımımızı yenileyeceğiz, çünkü sporun bir yaşı vardır. Biz onu bu sene yapmaya çalıştık. Dışardan gelen oyuncularla yeni bir takım oluşturulması belli bir zamanın geçmesine ve bu arada aksiliklerin az olmasına bağlıdır. Oysa bizde iskeleti oluşturacak oyuncularımızın beşi ameliyat oldu.
   <br/>
   <br/>
    Başarı için kendinize kaç yıllık bir hedef koydunuz.
   <br/>
   <br/>
   Bu sene hedefimiz şampiyonluk değildi, ama yarışan bir takım diyorduk. Gene yarışacağız. Seneye mazeretimiz yok. Bir yılda bu deneme bölümü bitecek. Gelecek yılki hedefimiz şampiyonluk.
   <br/>
   <br/>
    Trabzon'un son 20 yılında siz varsınız. Başkan olmadığınız dönemde de onursal başkan olarak görev yaptınız. Genel olarak baktığınız zaman bu 20 yılı başarılı buluyor musunuz?
   <br/>
   <br/>
   30 yaşından beri başkanım, halimi anlayın işte. Şöyle başarılı buluyorum. Bu tek başına olacak bir şey değil. Biz takımın maddi ve manevi sorunlarını çözer, kamuoyunda camiayı en iyi şekilde savunur, hak ve hukukunu koruruz. Ancak biraz da şans gerek. Bu tam olmadığından her sene şampiyonluğu kılpayı kaçırdık.
   <br/>
   <br/>
   Buna rağmen Trabzon hep büyük bir camia olmuştur. Ancak gelişen dünya koşulları ve futbol mantığı nedeniyle insanların kulüplere olan amatör ruhla bağlılığı kaybolmaya başladı.
   <br/>
   <br/>
   Trabzonlu takıma sahip çıkmıyor
   <br/>
   <br/>
    Amatör ruhtan profesyonelliği geçilmesi ile mi başarısızlık dönemi başladı?
   <br/>
   <br/>
   Futbolcular da paralandı. Camia bir bütün olarak aynı heyecanı duymaz oldu. Eskiden berber Trabzonsporlu bir oyuncudan para almazdı. Millet berberde iken onu görmek için toplanırdı. O dönemde hatta benim dönemlerimin bir bölümünde 85'e kadar futbolcular sokakta alkışlanırdı. Maç saatinde dükkanlar kapanır, kurdelalar çekilir ve coşkuyla maça gidilirdi. 1991'den sonra siyaset nedeniyle ara verdim. 1996'da tekrar bu işe döndüğüm zaman gördüm ki, şehirde büyük bir değişim yaşanmış. Biraz para kazanmış olan insanlar kendilerini Trabzonspor'un sahibi sanıp sağda solda demeçler vermeye başlamışlar. Eskiden Trabzon'da başka takımdan seyirci olmazdı. Şimdi üniversitede 35 bin genç okuyor, 15 bin yabancı memur var ve komşu şehirlerle aralardaki yolların iyi olması bizimkilerin sahada üçte bir kalmasına neden oluyor. Artık Avni Aker'in cehennemliği A'raf'a döndü, yakında cennet olacak.
   <br/>
   <br/>
    Yabancı teknik direktörler ve oyuncular 86'dan sonra sizin döneminizde gelmeye başladı. O dediğiniz ruhun bozulmasında bunun önemli bir katkısı olmadı mı? Çünkü bu insanlar profesyoneldi ve para kazanmak istiyorlardı.
   <br/>
   <br/>
   Bir eskimeyle, kanıksamayla oldu. İkinci ligden birinci lige çıkmak bir amaçtı. Oyuncuların kendini kanıtlama isteği vardı. Paraya düşkün değillerdi. Hani insanlar kendileri için haz bildikleri şeyin peşinde koşarlar ya, elde ettikten sonra doyuma ulaşırlar. Sonra da rehavet içine girerler. Trabzonlular eskisi gibi başarıyı istemiyor. Büyük nesil değişikliği oldu. 80 yılında doğan çocuk bugün 20 yaşına geldi.
   <br/>
   <br/>
   İyi ya işte bu kuşak başarıya aç. 15 yıldır şampiyonluk görmüyor.  Bu kuşak başarıyı istemiyor mu?
   <br/>
   <br/>
   Hasret ama aynı ruha sahip değil. Geçmişteki ruh farklıydı. Şimdi ekonomik rant var. Trabzonspor'un önü son model arabalarla dolu. Eskiden yoktu bunlar. Şimdi paraları çoğaldı. İnsanlar futbolcuları alkışlamak yerine, "Bacak kadar çocuk dünya kadar para alıyor bir de topa doğru vurmuyor" diyerek kızıyor.
   <br/>
   <br/>
    Size karşı muhalefetin olmamasının sırrını hâlâ açıklamadınız?
   <br/>
   <br/>
   Ben hep şampiyon olacağımızı söylüyor ve umut besliyorum, bu da benim özelliğim. Tek başıma bu kadar yapabiliyorum. Benim sırrım ben olmam. Gayri Safi Milli Hasılası az olan bir şehrin takımını  profesyonelce büyük ve güçlü tutmak çok zordur. Dört büyükler deniyor, pastadan payımızı öyle alıyoruz. Bu benim sayemde oluyor.
   <br/>
   <br/>
    Takım küçük ama sizin başkanlığınızla dört büyük arasına mı giriyor?
   <br/>
   <br/>
   Takım küçük demeyelim şimdi. Parasız olmaz bu iş. İyi topçuyu almak için para lazım. Bunun kaynağını bulsalar beni oraya sokmazlar. Bizim başarılarımız Anadolu kulüpleri için de iyi. Antep geliyor, Denizli geliyor. Lige çıktığımızdan beri her sene şampiyon adayı gösterildik.
   <br/>
   <br/>
    Artık gösterilmiyorsunuz?
   <br/>
   <br/>
   Bu sene gösterilmesin ama seninle bir de sene sonunda görüşelim. Bakalım gösteriyorlar mı, göstermiyorlar mı? Bunu yaz ve unutma. Sene sonunda gel konuşalım, görünüyor muyuz görünmüyor muyuz.
   <br/>
   <br/>
    Geriye dönüp 20 yıla baktığınız zaman yaşadığınız başarısızlıkta hiç kendinize pay çıkarıyor musunuz?
   <br/>
   <br/>
   Doğrusu biz kendi içimizdeki dayanışmayı sağlıklı yapamadık. Bir de yerel düşüncenin zaman zaman yanıltıcılığı olmuştur. Ben kulüp başkanlığı yaparken aynı zamanda kendi işlerimi de yürütmek zorunda idim ve Trabzon'dan uzakta olmak zorundaydım. Görev yaptığım her dönemde kulüp içinde güvendiğim insanlardan bana doğru bilgi vermelerini istedim. Ancak böyle yapmadılar. O zamanlar beni yanlış yönlendirenler bugün ortada yok. Hatta beni kötülerler. Dolayısıyla tarihin bana yükleyeceği suçun arkasındaki esas suçlu başkaları.
   <br/>
   <br/>
   Öze dönmek de ne demek?
   <br/>
   <br/>
    Öze dönmekten ne anlıyorsunuz?
   <br/>
   <br/>
   Hiçbir şey. Millet hep söylüyor ben de merak ediyorum ne olduğunu.
   <br/>
   <br/>
    Sormadınız mı?
   <br/>
   <br/>
   Sordum nedir bu mesele diye onlar da bilmiyorlar. Benim anladığım yani kendi çocuklarımızla, yağımızla kavrulmaktır. Ben orada tava da yağ da bulamadım. Öze döndüm, onların dediği gibi. Trabzon'un dışından oyuncu almayacaksın. Böyle bir şey olmaz. Olmayacağı için anlamadığımı söylüyorum. Çok iyi 22 adam ve iyi bir teknik direktör bulacaksın ve yıllarca sürecek. Ne güzel iş. Bulsam bırakır mıyım? Ama ikinci ligde iken bile bu olmamış. Altı tane içerden çıktıysa beş tane dışardan alınmış.
   <br/>
   <br/>
    Bu yıl sizin yaptığınız işin adı nedir? Yeni oyuncular, yeni teknik direktör.
   <br/>
   <br/>
   Trabzon'da herkes çok konuşuyor. Oradakilerin işleri çok fazla olmadığı için konuşma vakitleri çok. Üstelik bilgileri de çok, kendilerine göre tabii. Hep bu konu tartışılır orada, başka bir şey değil. Dedik ki artık bu milletin tartıştıklarını yapalım. Trabzon'un eski iki hocası vardır Ahmet Suat Özyazıcı ve Özkan Sümer. Bunları işbaşına getirdim.
   <br/>
   <br/>
    Kendi isteğinizle değil, eleştirilerle öyle mi?
   <br/>
   <br/>
   Ben daha genç ve dinamik bir ekip istiyorum. Bu hocaları istemediğimden, beğenmediğimden değil ama uzun yıllardır eskime var. Acaba inkişafları bu gelişmeye uygun mu tartışması var. Yardımcı hocaları da manejer de öz, yöneticiler de öz. Ama topçular öz değil.
   <br/>
   <br/>
   Email:oiridag38@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5595-oze-donmeyi-ben-istemedim.html), [web.archive.org (arşiv bağlantısı)](http://web.archive.org/web/20130513100603/http://www.aksiyon.com.tr:80/aksiyon/haber-5595-oze-donmeyi-ben-istemedim.html)
