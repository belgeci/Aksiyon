# Guinness rekora gidiyor

*Osman İridağ 2003.01.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son dönemde 'Guinness' çılgınlığı iyice arttı. Türkiye'nin değişik bölgelerinde birbirinden ilginç yeteneklerle tanışıyor, bunların yaptıkları ilginç hareketlerin Guinness Rekorlar Kitabına girdiğini okuyoruz. Peki gerçek öyle mi? Cevabı aşağıda... Aksiyon'un haber dergiciliği anlamında oluşturduğu geleneklerden pek çoğunuzun haberi vardır. Ama Aksiyon'un kendi içinde oluşan geleneklerden çok fazla haberdar olmanız mümkün değil.
  </font>
 </div>
 <div id="newsText">
  <font class="detail-text">
   Konumuzla ilgili bir geleneği anlatarak başlayalım. Aksiyon çıktığı ilk günden itibaren kapak konusuna o kadar çok önem vermiştir ki neredeyse her hafta  tez niteliğinde bir kapak hazırlamıştır. Sekiz, on hatta oniki dergi sayfasından oluşan ve iyi araştırılarak kaleme alınmış metinlerdir bunlar. Arada benim gibi 'uzun yazamama' özürlüler çıksa bile Aksiyon bu geleneğinden pek taviz vermez. Hatta o kadar ki bir haber dergisinde yayınlanan en uzun haber yarışmasında Guinness Rekorlar Kitabına girmeye aday bile olur. Girer mi girmez mi bilinmez ama ben asıl konumuza girmeyi başardım. Acaba böyle bir girişle "En saçma haber başlangıcı" kategorisinde Guinness Rekorlar Kitabına girebilir miyim diye merak ettim ve araştırdım ama sandığım kadar kolay değilmiş. Bir kere böyle bir kategori yok. Olsa bile en az altı ay önceden haber vermem ve noter, doktor ve diğer yetkililerin karşısında rekor girişiminde bulunmam gerekiyormuş. Yani öyle bir saçmaladım ki 'kesin rekordur' deme lüksüm bile yok.
   <br/>
   Her gün bir rekor haberi
   <br/>
   Buna rağmen gazetelerde Türkiye'nin değişik bölgelerinde birbirinden ilginç rekor denemeleri haberlerine rastlıyoruz. En uzun dil, burun, kol kimde? Kim burnuna çektiği suyu gözleri aracılığıyla en uzağa fışkırtıyor? En uzun mangal rekoru nasıl kırıldı? Türkiye Almanlara ait olan en uzun süre film izleme rekorunu 2 saatle geçti. Hangi şarkıcı sahnede en uzun süre kalarak dünya rekoru kırdı? Malatyalı genç hiçbir enstrüman kullanmadan kolları aracılığıyla davul sesi çıkarıyor? Balıkesirli çiftçi en uzun süre aç kalma rekoru kırdı. Vanlı vatandaşımız elleri üzerinde koşarak Dünya 100 metre rekoru kırdı. Ankaralı muhasebeci hiçbir ilaç ya da kimyasal madde kullanmadan sadece taekwando yaparak 10 günde 15 kilo verdi. Dünyanın en ince halısı Denizli'de dokundu. En uzun öten horoz rekoru Türkiye'de. Eski SAT komandosu su altında 72 saat kalarak rekor kıracak. DJ Barış aralıksız 221 saat yayında kalma rekorunu kıramadı. Gökyüzünde karşılıklı 5 vuruş yapan tenisçiler Guinness Rekorlar Kitabına girdi. En uzun süre bateri çalarak Guinness Rekorlar Kitabına girmeyi hedefleyen baterist, sponsor bulamazsa protesto yürüyüşüne başlayacağını söyledi. Su altında sakal ve saç tıraşı yapacak berber rekor kırma konusunda iddialı. Sasu İbrahim Kanadalı bir kişide bulunan 18 saatlik top sektirme rekorunu kıracağını söylüyor. Tek başına iki kilo makarna yiyerek rekor kırdı. Dünya buz altında kalma rekortmeni Mehmet Gedik rekorunu 7 dakika daha geliştirdi. Ve bu haberler genelde Guinness Rekorlar Kitabına girdi ya da girecek diye bitiyor. Daha birkaç yıl öncesine kadar Guinness çılgınlığı yok denecek kadar azdı. Son zamanlarda ise hemen herkes bir şeyler yapıp bu kitaba girmek istiyor. Bunu gerçekleştirmek için de birbirinden ilginç hatta saçma yarışma kategorileri keşfediliyor. Türk'ün sesini dünyaya bilimde, demokraside, insan haklarında ve çağdaşlıkta duyuramıyoruz ama birçok yeteneğimiz kişisel özellikleriyle ülkemizin tanıtımına katkıda bulunuyor!... Oysa gerçek hiç de öyle değil. İnsanların neden komik yeteneklerle öne çıkmak istediği sorusunun cevabını uzman görüşü olarak aşağıda bulacaksınız ama önce Guinness Rekorlar Kitabı nedir, bu kitaba nasıl girilir ve neden bu kadar önemlidir sorularına cevap arayalım.
   <br/>
   İki kafadarın icadı
   <br/>
   1800'lü yıllarda iki İrlandalı Guinness isimli barda oturmaktadırlar. Birbirleriyle iddiaya girerler. Rivayete göre iddia konusu oturdukları mekana uygun olarak kimin daha çok bira içeceğiyle ilgilidir. O tarihe kadar kimse yazılı olarak böyle bir iddiaya girmediği için onlar kırdıkları rekoru ispatlamak için yazılı hale getirirler. Guinness Rekorlar Kitabı da ismini bu bardan alır. Merkezi hâlâ İngiltere'de olan kitabın şu ana kadar 47 baskısı yapıldı. 15002000 sayfa olan kitap birkaç dilde yayınlanıyor. Türkiye'de 1970'li yıllarda bir kez basılmasına rağmen sonrasında hiçbir baskı yapılmamış. Sayfa sayısı her yıl arttığı için yetkililer bazı rekorları çıkarmak istiyor ya da yeni alanlar oluşturulmasına pek sıcak bakmıyormuş. Biz bu bilgileri Prof. Dr. Orhan Kural'dan aldık. Kural resmen olmasa da fahri olarak Guinness Rekorlar Kitabının Türkiye temsilcisi olarak çalışıyor. Hiçbir ülkede resmi bir temsilci bulunmuyor. Dolayısıyla da herkes kendi müracaat etmek zorunda kalıyor. Orhan Kural ise yazdığı kitaba 22 devlet başkanının önsöz yazmış olmasını Guinness'ten tescil ettirmek amacıyla çok uğraş verdiği için tecrübesinden başkalarının faydalanması amacıyla kendini Guinness meraklılarının hizmetine adamış. Hatta rekor kırmak isteyenler televizyonlar aracılığıyla Orhan Kural'a ulaşarak seslerini hem Türkiye'ye hem de Londra'ya duyurmaya çalışıyor. Benim de izlediğim bir magazin programında Kural kim burnuna çektiği suyu gözleri aracılığıyla en uzağa püskürtecek yarışmasına şahitlik yapıyordu. Bunun dışında en uzun dil yarışmasında ve Haluk Levent'in sahnede 10 saatten fazla kaldığı konserde Guinness adına fahri temsilcilik yapmış. Kural, Guinness Rekorlar Kitabını hazırlayan yetkililerin yılda 5 binin üzerinde mektup aldığını ve pek cevap verme taraftarı olmadıklarını söylüyor. Resmen söylemiyorlarmış ama bankaya para yatıran kişilerin mektuplarına daha kolay cevap veriyorlarmış.
   <br/>
   Altı ay önceden müracaat
   <br/>
   Bireysel müracaatlarda bulunup da kitaba girmek hiç de kolay değilmiş. Çoğu mektuba cevap verilmediği için araya hatırlı kişiler konuluyor ya da İngiltere'deki merkezle tanıdıklar aracılığıyla temasa geçilerek kitaba girme yolları aranıyormuş. Eğer kendinizde yetenek olduğunu düşünüyor ve bunu tescil ettirmek istiyorsanız işiniz hiç de kolay değil. Bunun için öncelikle kitabı bulmanız ya da internet aracılığıyla yetenekli olduğunuz alanlarda daha önce bir rekor kırılıp kırılmadığını öğrenmeniz gerekiyor. Eğer kırılmışsa işiniz birazcık kolaylaşıyor. En az altı ay önce İngiltere'ye mektupla müracaat ediyorsunuz. Oradan gelen üç sayfalık matbu kağıttaki istekleri eksiksiz yerine getirmeniz gerekiyor. Noter, hakem, kayıt defteri ve en önemlisi de doktor huzurunda yeteneğinizi sergiliyor ve bütün bilgileri Londra'ya gönderiyorsunuz. Eğer oradaki kişiler de onaylarsa kitaba giriyorsunuz. İlgilendiğiniz alanda daha önce bir rekor kırılmamışsa kıracağınız rekorun mutlaka çok ilginç ve görsel (televizyon çekimine uygun) olması gerekiyor. Ve tabii ki sağlık açısından da bir sakınca teşkil etmemeli. Bu gibi durumlar için 1.5 sene önce müracaat şartı aranıyor. Orhan Kural'ın ifadesiyle yeni rekorların kabul edilme oranı yüzde 10'u geçmiyor.
   <br/>
   İnsanların futbol ya da magazin programı yapacaklarına bu tür yeteneklerini sergilemesinin daha doğru olduğunu söyleyen Orhan Kural kendisine birbirinden ilginç müracaatlar geldiğini belirterek ilgiden memnun olduğunu söylüyor; "İnsanlar her yaptıkları şeyin rekor olduğunu zannediyor. Büyük alışveriş merkezleri arıyor ve 'Hocam değişik bir şey yapalım' diyorlar. Ben de 'İnternete girin, daha önce yapılmış ilginç bir şeyi deneyecekseniz yardımcı olurum' diyorum."
   <br/>
   Geçici tatmin duygusu
   <br/>
   Peki son dönemde medyanın da katkısıyla iyice popüler hale gelen rekor kırma modasının sebebi neydi. Bunun da cevabını Psikiyatrist Ender Karaca'dan aldık. Karaca bireylerin özel maharetlerinin hayatın zorlukları karşısında bir kale işlevi göreceğini ancak bunun sınırlarının iyi belirlenmesi gerektiğini düşünüyor; "Zaman zaman eğlenmek, eğlenerek öğrenmek ya da kimi zaman kuytu bir alana kaçmak ya da yağmur yağarken saçak altında dinlenmek adına çeşitli fanteziler, sıradışı kurgular, sadece kendimize özel maharetler, marifetler geliştirebiliriz. Hatta bu tür kişiye özel beceri ya da fantastik duygular kişinin zaman zaman kendi arka bahçesinde dinlenme sağladığı gibi psikolojik bir motivasyon unsuru da teşkil eder. Hayatın tüm gerçekliği içerisinde yaşama devam ederken zaman zaman soluklanmak gibi bir şeydir bu."
   <br/>
   Dr. Karaca herkes için bu tanımın geçerli olmadığını dolayısıyla Guinness meraklılarında şöyle bir durumun da yaşanabileceğine dikkat çekiyor. "Bazı insanlar hayatın zorluk ve gerçeklerinden kaçmak suretiyle ruhsal boşluğu bu tür fantastik kurgular ve kişiye özel becerilerle doldurur. Sonrasında da buna öyle bir anlam yükler ki bu tür uğraşlar hayatın bir parçası hatta kendisi haline gelir. Belki sıradan olmanın zemini tam olarak hazır değilken sıradışı ve farklı olma duygusunun cazibesi kişiye yaşam enerjisi verir. Günleri, ayları yapılması zor ama toplumsal alanda pek bir şey ifade etmeyen uğraşlarla geçer. Bu durum çoklukla sağlıklı sosyal ilişkiler kurmayı ya da kişiliğin farklı potansiyellerini ifade etmeyi zorlaştırır. Bu tür davranışlara tuhaf anlam yüklenerek narsizmlerini tatmin ederler, Guinness Rekorlar Kitabına girerler ama bu geçici bir tatmindir. Bu duygu onların sosyal kişiliklerine, varoluş nedenlerine yeni anlamlar kazandırmaz."
   <br/>
   Nerede bu rekorlar
   <br/>
   Girdiğimiz konudan çıkma zamanı geldi ama son bir şey hatırlatmakta fayda var. Guinness Rekorlar Kitabının internette "www.guinnessrecords.com" isimli bir adresi var. Türkiye'de bu kadar çok rekor okuyoruz öyleyse ülkemizde bu kitaba girmiş yüzlerce rekor vardır dedik ve "turkey" yazıp aradık. Tam 14 tane rekor geldi. Biri Türk Lirasının 2000 yılında en değersiz para birimi seçilmesiyle, beşi Naim Süleymanoğlu ve Halil Mutlu'nun kırdığı rekorlarla ilgiliydi. Ve sürpriz bu 14 rekorun dördü de 'hindi' ile ilgili rekorlardı. Yani Türkiye'nin İngilizcedeki karşılığıyla... Durum böyle olunca haliyle şu soruyu sormak gerekecek; nerede o rekorlar?
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### ali bahçetepe, 18 October 2011, 19:58
> Sayın kardeşim sadece benim 11 adet rekorum var.

Kaynak: [www.aksiyon.com.tr](http://www.aksiyon.com.tr:80/aksiyon/haber-10999-34-guinness-rekora-gidiyor.html), [web.archive.org (arşiv bağlantısı)](http://web.archive.org/web/20130701030255/http://www.aksiyon.com.tr:80/aksiyon/haber-10999-34-guinness-rekora-gidiyor.html)
