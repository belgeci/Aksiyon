# Yetimhane 'Fransız' kaldı

*Osman İridağ 2001.08.18*

<div>
 <p class="spot">
  "Zaten öksüz, oğlum bir de sen vurma". Bu bir atasözü değil belki ama çocukluğumuz boyunca çoğumuzun sık sık duyduğu ve hakkında ne düşüneceğimizi bilemediğimiz bir olgu oldu hep. Öksüz ne, yetim ne anlamıyorduk ama, büyüklerin uyarılarıyla iyi bir şey olmadığını sezebiliyorduk ancak. Sonra anladık öksüz olmanın, yetim kalmanın ne kadar zor olduğunu. Kızgınlık, utanma, dışlanmışlık, acıma, gözyaşı ve sevgisizlik. Hepsini içinde barındıran yetimlik olgusu değil bu yazının konusu fakat onlara bu duygu eksikliklerini yaşatmamak için kurulan bir yetimhaneyle ilgili.
 </p>
 <p class="metin">
 </p>
 <p class="metin">
  "Zaten öksüz, oğlum bir de sen vurma". Bu bir atasözü değil belki ama çocukluğumuz boyunca çoğumuzun sık sık duyduğu ve hakkında ne düşüneceğimizi bilemediğimiz bir olgu oldu hep. Öksüz ne, yetim ne anlamıyorduk ama, büyüklerin uyarılarıyla iyi bir şey olmadığını sezebiliyorduk ancak. Sonra anladık öksüz olmanın, yetim kalmanın ne kadar zor olduğunu. Kızgınlık, utanma, dışlanmışlık, acıma, gözyaşı ve sevgisizlik. Hepsini içinde barındıran yetimlik olgusu değil bu yazının konusu fakat onlara bu duygu eksikliklerini yaşatmamak için kurulan bir yetimhaneyle ilgili.
 </p>
 <p class="arabaslik">
  Yüz elli yıl sonra gelen yıkım
 </p>
 <p class="metin">
  Yaklaşık 150 yıllık bir geçmişi var Fransız Yetimhanesi'nin. İstanbul Bebek'te bulunan ve Osmanlı döneminde kurulan, cumhuriyet döneminde de varlığını sürdüren ancak geçtiğimiz yıllar içinde kapanmak zorunda kalan Fransız Yetimhanesi'nde Türkiye'de yaşayan Katolik çocuklar kalıyordu. 1991 yılında bir şirket yetimhane binalarının da içinde bulunduğu alanı 49 yıllığına kiralayınca Fransız Yetimhanesi'nde barınan Katolik çocukların da hayatlarında yeni bir sayfa açıldı. Artık orası yetimhane olmaktan çıkmıştı çünkü.
 </p>
 <p class="metin">
  1856 yılında Kırım Savaşı sırasında Türk topraklarına gelen "Soeurs de Charite" rahibelerince kurulan yetimhanenin mülkiyeti aynı müesseseden iki papazın üzerine çıkarılmış. Nedeni ise yabancı dinî müesseselerin Türk kanunlarına göre "tüzel kişi olarak" Türk topraklarında mal sahibi olamamaları. Mülkiyetin sahibi olarak görünen iki papazdan François—Xavier Lobry 1901 yılında, Lucien Proy ise 1944 yılında vefat etmiş olmasına rağmen rahibeler, yetimhanenin ayakta kalması için gayret göstermeye devam etmişler ve kendilerinden istenen vergileri de ödemişler. Ta ki 80'li yılların sonuna kadar. Vakıflar Genel Müdürlüğü bu dönemde mülkiyete müdahale ederek kira talebinde bulunmuş, hemen ardından da "Yetimhane binaları hariç olmak üzere" Ferro Dış Ticaret Ltd. Şti.ne 49 yıllığına kiralamış. Bu şirket de ortağı olduğu Bebek Turizm aracılığıyla bölgede Bebeköy projesini hayata geçirmek için çalışmalara başlamış. 63 dönümlük bir alanı kapsayan bölge için istenen kira ücreti ise son derece komik. Katolik cemaati üyelerine göre kiralama usulsüz olarak gerçekleştirilmiş. Onlara göre vefat eden rahiplerin o tarihte Fransa, Avustralya ve Türkiye'de yaşayan vârisleri vardı ve doğal olarak yetimhanenin mülkiyeti onlara ait olmalıydı.
 </p>
 <p class="arabaslik">
  İkna turları!
 </p>
 <p class="metin">
  1991 yılında Vakıflar Genel Müdürlüğü ile Ferro Dış Ticaret ve Sanayi Limited Şirketi arasında yapılan sözleşmede yetimhane binalarına dokunulmayacağı bir madde ilave edilerek açıkça belirtilmiş. O maddeye göre, ilgili firma Fransız Yetimhanesi yetkililerini ikna ederek, yetimhanenin kullandığı bölümün tahliyesini sağlarsa bu yapıları da kullanabilecekti. İkna(!) turları 1998 yılına kadar devam etmiş. O tarihe kadar yetimhanedeki rahibeler yetim çocukların bakımına devam etmiş. Ancak bu arada Vakıflar Genel Müdürlüğü 7. Cumhurbaşkanı Kenan Evren ve 8. Cumhurbaşkanı Turgut Özal'ın yetimhane binalarının kira aktinin dışında olduğunu belirten izinlerine rağmen, son derece yüksek bir kira talebinde bulunmuş. Yetimhanede kalan son üç rahibeden biri olan Sor Marie—Louise Le Mauf'un ifadesiyle muazzam bir manevi baskı uygulanmış kendilerine. Kendisiyle görüşmek istediğimiz zaman aynı baskılara maruz kalma endişesi taşıdığını, bu nedenle konuşmak istemediğini söyledi. Yaşamış olduğu o ağır günleri hatırlamak istemeyen Le Mauf yetimhaneden çıkmak zorunda kalan 25 çocukla evlere gidip ilgileniyor.
 </p>
 <p class="metin">
  Katolik cemaatinin en çok itiraz ettiği noktalardan biri de işte bu. Rahibe ve çocukların rızaları alınmadan zorla yetimhaneden çıkarılmasına son derece kırılmışlar. 1991 yılından itibaren iki taraf mahkemelik olmuş. Davalar Katolik cemaati üyelerinin aleyhine sonuçlanmasına rağmen kendilerine yapılanları Avrupa İnsan Hakları Mahkemesi'ne götürme tekliflerini şiddetle reddetmişler. Ve yetimhane binalarını çok daha iyi bir amaç için kullanmak için harekete geçmişler. İstanbul Katolik Cemaati Ruhani Reisi Louis Platre üç semavi dinin öğretileceği bir ilahiyat fakültesi kurulması için Cumhurbaşkanı Süleyman Demirel'e müracaat etmiş. İlköğretim okulu açmak istiyorlar
 </p>
 <p class="metin">
  Osmanlı topraklarında "Soeurse de Charite" tarafından açılan en eski yabancı okul olan Sainte Pulcherie Ortaokulu'nun 28 Şubat kararları sonrası liseye dönüştürülmesi üzerine bu okulun mezunları bir vakıf kurarak 8 yıllık bir ilköğretim okulu açmak zorunda kalmış. Bunun için de geçtiğimiz yıl Yeni Nesil 2000'i faaliyete geçirmişler. Şimdilerde Sainte Pulcherie Mezunları Öğretim, Eğitim ve Sağlık Vakfı, okulun "Soeurse de Charite" tarafından kurulan yetimhanenin binalarında faaliyet göstermesi için girişimlerde bulunuyor. Bu amaçla Vakıf Başkanı Alp Sunalp Cumhurbaşkanı'na müracaatta bulunmuş. Sunalp'e göre Vakıflar Genel Müdürlüğü'nün "Her ne surette olursa olsun" elinde bulundurduğu yerlerin ilköğretim okulunun hizmetine bırakılması Katolik cemaati nezdinde büyük bir memnuniyet uyandıracak, böylece büyük bir anlaşmazlığa, içinden çıkılması zor hukukî bir duruma da son verilecekti. Yine aynı yazıda belirtildiği üzere ilköğretim okulu yetimhane binalarına taşınırsa her yıl 10 yetim ve öksüz çocuğun eğitimini vakıf üstlenecekti. Katolik cemaati yetkililerine göre Dışişleri Bakanlığı'nın da bölgede şu anda yapılan işlerin yanlış olduğuna dair hazırladığı bir mütalaa var.
 </p>
 <p class="metin">
  Cumhurbaşkanı Ahmet Necdet Sezer'in bu talepler karşısında sessiz kalmadığı geçtiğimiz ay içinde dönemin vakıflardan sorumlu Devlet Bakanı Mehmet Keçeciler'in yetimhane binalarına giderek inceleme yapmasıyla ortaya çıktı. Keçeciler, iddialar üzerine restorasyon yapılan binaları inceleyip binalara tek bir çivinin dahi çakılmayacağını belirtmişti.
 </p>
 <p class="arabaslik">
  Kanun bizi destekliyor
 </p>
 <p class="metin">
  Şirketin Genel Müdürü Lale Göreç'le görüşmek istediğimiz zaman medya organlarının konuyu çarpıttığını iddia ederek sorularımızı yazılı olarak cevaplayacağını söyledi. Rahibelere psikolojik baskı uygulandığı iddialarını aleyhlerine açılan bütün davaları kazandıklarını belirterek cevapladı. Şu anda inşaatın devam ettiği yer, Boğaziçi'nde ve SİT alanı içinde bulunuyor. 2863 sayılı Kültür Tabiat Varlıklarını Koruma Yasası'na göre tarihi binalara bir tek çivi bile çakılamayacağı açıkça belirtiliyor. Buna rağmen şirkete Kültür Bakanlığı III Nolu Kültür ve Tabiat Varlıklarını Koruma Kurulu binaların sökülerek restorasyonunun yapılması için izin vermiş. Oysa 2863 sayılı yasa ile ilke kararlarında restorasyonda binanın yıkılıp yeniden inşasına izin vermiyor. Böyle bir iznin verilmiş olması bütün tarihi binalar için de tehdit olacak. Bu mantıkla Ayasofya'nın kubbesini de söküp yeniden yapmak gerekecek. Ya da deprem nedeniyle büyük hasar gören Fatih ve Beyazıt camilerinin yıkılıp yerine mimari olarak tıpkısını yapmak gerekir. Bunun adı dünyanın hiçbir yerinde restarosyan olmaz, olsa olsa renovasyondur, yani yenileme. Sait Halim Paşa Yalısı yandığı zaman sadece taş duvarlar ayakta kalmıştı. Ancak kurul bunların bile sökülmesine izin vermeyerek, mevcut duvarların üzerine aslına uygun olarak bina yapılmasını istemişti. Yani orada bile rönevasyona izin verilmemişti. Bölgeyi yakından takip edenlerin de itirazı bu noktada. Şirket, Korumu Kurulu'nun izin verdiğini söylüyor. İzin varsa, binaların yıkılmasından sorumlu şirket değil Koruma Kurulu olacak.
 </p>
 <p class="arabaslik">
  Binalar çevreyi tehdit ediyormuş!
 </p>
 <p class="metin">
  İddialara göre mevcut binalar çevreyi tehdit eder hale geldiği için restorasyona izin verilmişti. Yani her an yıkılacak vaziyette idi. Ama her an yıkılacak dedikleri binalarda oturulmaması gerekiyor. Rahibeler üç yıl öncesine kadar oturuyorlardı. Bugün de oturanlar var. Bir tarafta şirket herşeyin kanunî olduğunu söylüyor, diğer tarafta yetimhanenin gerçek sahibi olan papazların vârisleri, eğitime katkıda bulunmak ve zor şartlar altında kurdukları ilköğretim okulunu buraya taşımak için sadece dört adet yetimhane binasının kendilerine verilmesini talep ediyor.
 </p>
 <p class="metin">
 </p>
 <p class="arabaslik">
  Lale Göreç (Bebek Turizm Şti. Genel Müdürü): Bütün izinleri aldık
 </p>
 <p class="metin">
  Vakıflar Genel Müdürlüğü ile yapılan sözleşme gereği sözkonusu parseller içinde bulunan 16 adet eski eser, ilgili TC Kültür Bakanlığı Anıtlar Kurulu onayı ile sökülerek restore edilecektir. Boğaziçi öngörünüm yasası gereği sözkonusu araziye yeni hiçbir yapı yapılamaz. Ancak 1983 imar planlarında görünen ve eski eser olan binalarla ilgili Anıtlar Kurulunca röleve—restitüsyon—restorasyon projeleri onaylanmak kaydı ile Boğaziçi İmar Müdürlüğünden inşaat ruhsatı alınmak kaydı ile kurul kararı gereğince restore edilir. Sözkonusu arazi içindeki 16 adet eski eserin 01.03.2001 tarih B.16.KTV.4. 34.00. 720/0320 sayı ile restorasyon projeleri, tüm binalar için sökülerek ve 12 adedi ahşap karkas yapı tekniği ile, 4 adedi betonarme yapı tekniği ile aslına uygun olarak restore edilmesi onaylanmıştır. Prosedür gereği restorasyon projelerinden önce röleve ve restitüsyon projeleri de III nolu Kültür ve Tabiat Varlıklarını Koruma Kurulunca onaylanmıştır. Şu anda inşaat ruhsatı için Boğaziçi İmar Müdürlüğünde projeler incelenmektedir. Olabilecek ani çökmelerden doğabilecek zararın önünü almak ve çevre sakinlerinin sağlığı açısından Boğaziçi İmar Müdürlüğünden 02.08.2001 tarih; 2810, 2812 ve 3118 sayı ile "maile—i inhidam" kararıyla yapı söküm izni alınmıştır.
 </p>
 <br/>
 <center>
  <a class="anaorta" href="http://web.archive.org/web/20020325034558/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/350/haberler/4.htm), [web.archive.org (arşiv bağlantısı)](http://web.archive.org/web/20020325034558/http://www.aksiyon.com.tr:80/2001/350/haberler/4.htm)
