# Bazen kendimi tanıyamıyorum

*Osman İridağ 1997.09.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hep devlet adına iş yapanlar konuştu. Zorda kalan "devlet" dedi, akan sular durdu. Herşey devlet adına yapılırken o hiç konuşmadı. Sahi hiç merak ettiniz mi;  Devlet konuşsa neler söylerdi?
  </font>
 </div>
 <div id="newsText">
  <font class="detail-text">
   Biz devletimizi seven bir toplumuz. Onun varlığının en az kendi varlığımız kadar önemli olduğunu bilir ve devlete bir zarar gelmemesi için gerektiğinde canımızı dahi veririz. Ancak soyut bir kavram olan devletin kim olduğu, neye benzediğini pek bilmeyiz. Devletimiz için dendi mi bizim için akan sular durur, bütün varlığımızla ona hizmet etmek isteriz. Bunu kutsal bir görev kubul ettiğimiz için de onun adına yapılan pek çok şeye, kendi aleyhimize de olsa isyan etmeyiz. Ancak son yıllarda devlet mefhumu ciddi olarak tartışılmaya, bilinen devletten ayrı derin devletten sözedilmeye başlandı. Faili meçhul cinayetlerde, mafya işlerinde, uyuşturucu kaçakçılığında derin devlet'in rolü tartışılır oldu. Tabii bu arada bizim inandığımız kutsal devlet de tartışmalardan etkilendi. İnsanlar hangi devlet sorusuna cevap aramaya başladılar. Biz de aradık ve "devlet"in bu tartışmalardan nasıl etkilendiğini gözlemlemeye çalıştık. Birazcık kendimiz çalıp kendimiz oynadık ama olsun, zaten herkes böyle yapmıyor mu?
   <br/>
   <br/>
   Herkes peşinizde olmasına rağmen ilk kez bizimle konuştuğunuz için üç kez sağol diyerek röportaja başlamak istiyorum ama size nasıl hitap etmem gerektiği konusunda kararsızım.
   <br/>
   <br/>
   İnsanların bana hitap tarzı farklıdır. Kişinin toplumdaki yeri, unvanı yani tikri bana nasıl hitap edeceğini belirlemede etkilidir.
   <br/>
   <br/>
   Yani bir holding patronu ile onun hemşerisi olan ancak çobanlık yapan biri size aynı şekilde hitap edemez öyle mi?
   <br/>
   <br/>
   Az önce söylediklerimi bana tekrar ettirme.
   <br/>
   <br/>
   Peki ama söyler misiniz lütfen siz herkesin babası değil misiniz?
   <br/>
   <br/>
   Evet..
   <br/>
   <br/>
   O zaman niçin evlatlarınız arasında ayrıcalık yapıyorsunuz?
   <br/>
   <br/>
   Buna ayrıcalık demek doğru değil. Ben varolduğum sürece onlar birlik ve beraberlik içinde yaşarlar. Bizi bir aile gibi düşünürseniz, bir baba olarak benim görevim koordinasyonu sağlamak olduğu gibi ailenin sağlıklı temeller üzerinde devam edebilmesi için birtakım kararlar almak zorundayım. Bu karalar belki bazılarını zor durumda bırakacaktır ancak ailenin bekası için bu fedakarlığı yapmaktan kimsenin kaçmaması gerekir. Size hatırlatırım benim büyük dedem olan Osmanlı Devleti döneminde devletin bekası için kardeş kardeşin kanını akıtmadı mı? Buyurduğum gibi önemli olan bireylerin tek tek varlıklarını sürdürmeleri değil, ailenin sağlıklı bir şekilde yaşamını devam ettirmesidir. Gerisi faso fiso...
   <br/>
   <br/>
   Anladım, siz en tepede duruyor ve geniş ailenizin yaptıklarını seyrediyorsunuz. Size yani sizin deyiminizle aileye zarar verecek bir tavır karşısında harekete geçiyorsunuz. İyi de bunu nasıl yapıyorsunuz?
   <br/>
   <br/>
   Benim çok sadık adamlarım vardır. Onları kendime bağlarım. Kayıtsız şartsız beni desteklerler. Ben yoksam kendilerinin de olmayacağını bildikleri için bütün işlerimi gönüllü olarak yaparlar.
   <br/>
   <br/>
   İlginç... Onların da ömürleri sizin gibi baki midir?
   <br/>
   <br/>
   Baki olan sadece benimdir. Dediğim insanlar görevlerini doldurdukları zaman emekli olurlar. Ancak mutlaka yerlerine yenileri gelir.
   <br/>
   <br/>
   Yeni gelenler gidenlerden farklı mıdır? Yani sizin emrinizde olanlar hep aynı çevreden mi olur?
   <br/>
   <br/>
   Benim büyüklüğümü senin gibi aciz halk temsilcilerinin aklı almaz. Ancak bu büyüklüğün bilincinde olanlar bana hizmet edebilir. Dolayısıyla benim için çalışanlar, kendilerinden sonrakileri de yetiştirme hakkını elde ederler.
   <br/>
   <br/>
   Bu hakkı onlara kim verir.
   <br/>
   <br/>
   Bana hizmetin karşılığında alırlar.
   <br/>
   <br/>
   Ya halkın hiç söz söyleme, size hizmet etme, sizden yararlanma hakkı yok mu?
   <br/>
   <br/>
   Var tabii, olmaz olur mu? İşte seçimler oluyor, sandık başına gidiyorlar. Ben diyor muyum onlara ki sen beni anlayamadın, senin bir oy hakkın var, diğeri anladı üç oy. Olmaz öyle şey. Demokrasilerde herkes eşit haklara sahiptir.
   <br/>
   <br/>
   SINIRIZ YÖNETİM HAKKI YOK
   <br/>
   <br/>
   Sizin ağzınızdan bu sözleri duymak beni sevindirmedi desem yalan olur. Ama onların verdikleri oy sizin için bir anlam ifade etmiyor ki?
   <br/>
   <br/>
   Niçin etmesin, başbakanı seçiyorlar, milletvekillerini seçiyorlar ve onlar benim temsil ettiğim aileyi yönetiyorlar.
   <br/>
   <br/>
   Gerçekten yönetiyorlar mı?
   <br/>
   <br/>
   Tabii. Ama yönetmenin de bir sınırı var.
   <br/>
   <br/>
   Yine kafamı karıştırdınız. Az evvel demokrasilerde herkes eşit hakka sahip demediniz mi?
   <br/>
   <br/>
   Evet, dedim
   <br/>
   <br/>
   Öyleyse halkın seçtiği hükümet neden onları sınırsız idare etme hakkına sahip olmasın?
   <br/>
   <br/>
   Çünkü ben varsam onlar da var. Hükümetler dahi devletin bekasını, bölünmez bütünlüğünü koruma adına işbaşına gelmiyor mu? Eğer görevini yapamıyorsa başarılı değildir.
   <br/>
   <br/>
   Bunun kararını sizin vermeniz doğru mu? Eğer başarılı değilse bir sonraki seçimde halk daha iyi yönetecek kişileri seçecektir.
   <br/>
   <br/>
   1950'den beri halk dilediği partiye oy veriyor, buna engel olan mı var?
   <br/>
   <br/>
   BEN BİLE ACİZ KALIYORUM
   <br/>
   <br/>
   Bu süre içinde yaşanan iki darbe ve bir muhtırayı da halk mı verdi? Seçtikleri başbakanın asılmasını onlar mı istedi?
   <br/>
   <br/>
   Yine senin gibilerin anlamasının zor olduğu, mantığının almayacağı bir noktaya geldik. Bazı olaylar vardır ki, benim bile kontrol altına almam zorlaşır. Eğer onu bastırmak istersem, benim adıma iş yapanları zor durumda bırakabilirim. Böyle bir durumda bazı şeylere katlanmam gerek. Hem dört tarafı düşmanlarla çevrili bu topraklarda bölünmez bütünlüğümüzün korunması için fedakarlık yapmamız gerekiyor. Nitekim insanlar da benim varlığımı önemli kabul ediyorlar.
   <br/>
   <br/>
   Tamam insanların size olan saygıları sonsuz, sizin bekanızın kendileri için önemli olduğunu düşünüyorlar. Ama demokrasiyi tanıyıp sevdikçe ve sizin de az evvel itiraf ettiğiniz gibi kendinizi hep belli özelliklere sahip yığınlara emanet ettiğiniz sürece size karşı uzak durmayı tercih ediyorlar. Galiba demokrasi size ciddi bir rakip oluyor.
   <br/>
   <br/>
   Demokrasi de benim bir evladımdır. O da bana hizmet etmekten mutlu olur.
   <br/>
   <br/>
   Anlamadım efendim?
   <br/>
   <br/>
   Demokrasi kendi başına bir anlam ifade etmez. Ona anlam kazandırması gereken kişiler ise hâlâ bana çok bağlı.
   <br/>
   <br/>
   Anlamı kazandıracak kişilerin kim olduğu konusunda biz aciz aile bireylerinizi aydınlatacak mısınız?
   <br/>
   <br/>
   Şimdi seni birazcık sevmeye başladım. Benim karşımda aciz olduğunu bilmen hoşuma gitti. Cevabını da verdin zaten, aciz olmasan tanımlamamı istediğin kişilerden olurdun. Yani güçlü olurdun. Böylece demokrasinin gücüyle benim gücümün farkına daha kolay varabilir, nereye kadar demokrasi sorusunun cevabını bulabilirdin.
   <br/>
   <br/>
   Kendinize çok güveniyorsunuz ama Batı ülkelerinde demokrasiyle birlikte devletin ismi üzerinde ciddi tartışmalar başladı ve bir süre sonra devlet vatandaş için var noktasına gelindi. Bu gelişmeler de mi sizin düşüncelerinizi değiştirmiyor?
   <br/>
   <br/>
   Ben ailemin bireylerini iyi tanırım. Bu demokrasi denen kişi onların aklını kolay kolay çelemez. Benim insanlarım güçlü iktidar ister, güçlü bir lider arar.
   <br/>
   <br/>
   Türk toplumunun artık eskisi gibi düşünmediğini, demokrasiyi benimsediğini görmek istemiyor olabilirsiniz ama artık herkes demokrasinin nimetlerini görmeye başladı. Sanki kendinize olan güveniniz kayboluyor gibi. Artık eskisi kadar güçlü değil misiniz?
   <br/>
   <br/>
   Bunu nereden çıkardın. Ben halen devlet babayım.
   <br/>
   <br/>
   Az evvel itiraf ettiniz ya, ben de bazı şeylere göz yummak zorunda kalıyorum diye. Yoksa sizin adınıza iş yapanlar farkında olmadan ailemize "üvey baba" mı getirdi?
   <br/>
   <br/>
   Öyle birşey mümkün mü. Biz ataerkil bir toplumuz ve bir tek baba olur.
   <br/>
   <br/>
   O zaman soruyu biraz daha da açmak için ideal devletle ilgili bir kaç soru sorayım. Lütfen evet ya da hayır diye cevap verin.
   <br/>
   <br/>
   Pekala, sor bakalım...
   <br/>
   <br/>
   Devlet çete olabilir mi?
   <br/>
   <br/>
   Hayır
   <br/>
   <br/>
   Mafya ile birlikte çalışır mı?
   <br/>
   <br/>
   Hayır.
   <br/>
   <br/>
   Halkı olmayan bir devlet olabilir mi?
   <br/>
   <br/>
   Hayır.
   <br/>
   <br/>
   Devlet halkın beklentilerinin tersi kararları alabilir mi?
   <br/>
   <br/>
   Hayır..
   <br/>
   <br/>
   Halkın seçtiği başbakanı asar mı?
   <br/>
   <br/>
   Hayır..
   <br/>
   <br/>
   Susurlukta kamyona çarpar mı?
   <br/>
   <br/>
   Hayır...
   <br/>
   <br/>
   Ya Türkiye'de.. Bizim ülkemizde de bu soruların cevabı hayır mı?
   <br/>
   <br/>
   Evet.
   <br/>
   <br/>
   Evet mi.. O zaman yukarıda söylediklerinizle çelişkiye girmiyor musunuz?
   <br/>
   <br/>
   .........
   <br/>
   <br/>
   Yoksa bizim ailemizde iki baba mı var; biri görünen diğeri ise görünmeyen. Ya da aynı baba iki kimliğe mi sahip?
   <br/>
   <br/>
   .........
   <br/>
   <br/>
   Efendim eğer sorulara cevap vermezseniz, sizi nasıl tanıyacağız.
   <br/>
   <br/>
   Senin sorduklarınla değil, benim verdiğim cevaplarla beni tanıyacaksınız. Yani kendimin izin verdiği kadarını tanıyabileceksiniz.
   <br/>
   <br/>
   BAŞKA DEVLET YOK AMA...
   <br/>
   <br/>
   Peki bize çift kişilikli mi olduğunuzu ya da sizden başka bir üvey babamız olup olmadığını söyleyecek misiniz?
   <br/>
   <br/>
   Evet ya da hayır demeyeceğim. Söylediklerimden sen soruna cevap bulabilirsin. Elbette, halk olmadan devlet olmaz. Halk devleti yönlendirebilir. Ama bu bir noktaya kadar olur. Nihayetinde devlet varolmalıdır. Devlet olarak bir ben varım, bu açık. Benden başka devletin olmasına imkan yok. Ama benim tüzel bir kişiliğim olmadığı için benim adıma karar verecek olanların kendi içlerinde oluşturacakları hiyerarşi bir süre sonra beni bile aşabiliyor. Kanuni yollardan çalışanların oranı daha fazla olmasına rağmen, kendine çok önemli mevkiler hazırlamış olanlar kanun dışı yollara başvurabiliyor. Çok açık yüreklilikle söylüyorum, bu yapılan fiiller, benim adıma yapılan yanlış işler beni de rahatsız ediyor.
   <br/>
   <br/>
   Birilerinin dediği gibi derin devleti mi işaret ediyorsunuz?
   <br/>
   <br/>
   Benden evet ya da hayır cevabı alamayacağını söyledim. Ama konuşuluyorsa ve benim adıma yanlış işler yapılıyorsa o ben değilim.
   <br/>
   <br/>
   Doğrusu beni şaşırttınız, siz bile açık cevap vermekten korktuğunuza göre bizim işimiz var demektir. Söyler misiniz lütfen Susurluk'ta ki siz misiniz?
   <br/>
   <br/>
   Yukarıda verdiğim kısa cevapların arkasındayım. Kanun dışı olan hiçbir yerde yokum.
   <br/>
   <br/>
   Sanki günah çıkarıyor gibisiniz.
   <br/>
   <br/>
   Hayır kendimi biraz daha iyi anlatmam gerektiğini anladım o kadar.
   <br/>
   <br/>
   Ya şu bir üst düzey yetkili, herkesin diline doladığı, ülkeyi sarsacak açıklamaları yapan üst düzey yetkiliyi tanıyor musunuz?
   <br/>
   <br/>
   O makam herkese açıktır. Dağdaki çoban dahi üst düzey yetkili olabilir. Çünkü koyun otlatmayı en iyi o bilir. Fakat koyun otlatmanın tek bir metodu yoktur. İnsanlar dilediği yolu seçer ancak güvenilir olması için "üst düzey yetkliyi" adres gösterebilir.
   <br/>
   <br/>
   Üst düzey yetkili sayısı bildiğimizden çok mu fazla?
   <br/>
   <br/>
   Siz bile olabilirsiniz.
   <br/>
   <br/>
   Aman efendim sizden böyle bir iltifata maruz kalmak ne büyük bir mutluluk. Fakat merak ettiğim ve halen cevabını bulamadığım soruyu tekrarlamak istiyorum. Kimsiniz siz, ilk bölümde söyledikleriniz mi, yoksa daha sonraki konuşmalarınız mı sizi anlatıyor? Ya da kişiliğiniz halen oturmadığı için mi cevaplarınız birbiriyle çelişiyor?
   <br/>
   <br/>
   Aslında her ikisi de doğru. Benim olmak istediğim ikinci bölümdeki bir devlet baba. Ancak böyle olmadığını da görüyorum. Bu paradoks beni rahatsız ediyor. Ne güzel bir söz vardır, "Ya olduğun gibi görün ya da göründüğün gibi ol". Öyle zamanlar oluyor ki, beni suçlayan kişiler bir süre sonra benim menfaatime iş yaptıklarını söylüyor. Ya da tersi.. Ben bireyin karşısındaki konumumu biliyorum da... Neyse...
   <br/>
   <br/>
   Devam edin lütfen...
   <br/>
   <br/>
   Daha açık konuşursam senin için iyi olmayabilir...
   <br/>
   <br/>
   Ne demek istediğinizi çok iyi anlıyorum, beni sizin adınıza karar verenlerden koruyamayacağınızı söylüyorsunuz. Peki buraya kadar söylediklerinizin arkasında mısınız?
   <br/>
   <br/>
   Bana kalırsa evet ama...
   <br/>
   <br/>
   Yine anladım. Peki ben bu röportajı yayınlarsam sizin bölünmez bütünlüğünüze zarar vermiş olur muyum.
   <br/>
   <br/>
   Bana kalırsa hayır.
   <br/>
   <br/>
   Kendi gücünüze güvenmeseniz bile sizin gerçek kimliğinize güvenenen bir birey olarak beni çok rahatlattınız. Çok teşekkür ediyorum; hem desteğiniz hem de röportaj için...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=22CA5F794566069D1D5114BA1808C209?newsId=2960), [web.archive.org (arşiv bağlantısı)](http://web.archive.org/web/20130809025200/http://www.aksiyon.com.tr:80/aksiyon/newsDetail_getNewsById.action;jsessionid=22CA5F794566069D1D5114BA1808C209?newsId=2960)
