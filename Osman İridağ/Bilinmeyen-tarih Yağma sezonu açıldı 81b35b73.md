# Yağma sezonu açıldı

*Osman İridağ Bilinmeyen-tarih*

<div>
 <p>
  <font>
   Seçim dönemiyle birlikte hazine arazilerinin işgali, kaçak yapılar ve orman talanı da hız kazandı. Aslında bu bir gelenek. Tıpkı partilerin aday belirlemesi, miting düzenlemesi ve oy istemesi gibi kanıksadığımız bir olay. Ama sonuçları tam bir felaket. Bir taraftan Hazine’ye milyarlarca dolar zarar verirken diğer taraftan ortaya çarpık bir kentleşme çıkıyor.
   <br/>
   <br/>
   Daha geçtiğimiz hafta Türkiye’de çarpık kentleşmede mafya ve çetelerin rolünü anlatan bir haber yayınlamıştık ki gazetelerde birbiri ardına yağmalanan Hazine arazileriyle ilgili haberler çıktı. Hazine arazilerini korumak ve şehri güzelleştirmekle yükümlü mülki amirlerin can güvenliği nedeniyle nasıl şehrin işgal edilmesine seyirci kalmak durumunda olduklarını anlatmıştık. Görüştüğümüz yetkili kişilerle birlikte konunun uzmanı isimler de gazetelerde çıkan bu haberlere dikkat çekmişler ve “Her seçim öncesi yaşanan senaryo yeniden sahneye konuyor” diye konuşmuşlardı. Ancak konumuz mafya ve çeteler olduğu için birazcık üstünkörü geçmiştik. Sonrasında araştırdık ki gerçekten de rakamlar korkunç boyutlara ulaşmış durumda.
   <br>
    <br>
     Orman Mühendisleri Odası’nın yaptığı bir araştırma, bugüne kadar 30 milyon dönümün üzerinde ormanlık alanın ya orman özelliğini kaybettiği gerekçe gösterilerek ya da yatırım amacıyla özel kişi ve kurumlara devredildiğini gösteriyor. Ormanlık alanlar önce yakılarak yok edildiği gibi açıkça kanunsuzluk yaparak da kaçak yapı konduruluyor. İlgili kanunlar gereği kaçak olduğu tesbit edilen yapılar yıkılıyor. Seçim dönemiyle birlikte yıkma işlemleri de duruyor. Prof. Dr. Kadir Erdin seçim dönemiyle birlikte siyasi çekişmelerin başladığını ve kontrolün esnek bir hal aldığını, bu nedenle de Hazine yağmasının en çok bu dönemde gerçekleştiğini ifade ediyor; “Bu meslektaşlarımızın tutumundan çok kamuoyunun beklentisi, yerel yönetimlerin, siyasi parti teşkilatlarının ve milletvekili adaylarının beklentilere yeşil ışık yakacak türden mesaj vermeleri sonucu oluyor. İnsanlar şimdi yaparsam kimse bir şey demez, bir süre sonra da af çıkar diye düşünüyorlar.”
     <br>
      <br>
       Yani birazcık psikolojik bir durum var. Tıpkı hasat zamanı ekinlerin biçilmesi gibi gecekondulaşma ve talan da seçim dönemlerinde artıyor. Kadir Erdin uzun bir süre Orman Mühendisleri Odası Başkanlığı yaptığı için gerek İstanbul’da gerekse Türkiye’nin diğer bölgelerinde yaşanan talanı yakından gözleyen biri. Her yaşanan seçim dönemi bir önceki yaşanan seçim döneminde yapılanları affettiriyor diyen Erdin’e neden meslektaşlarının daha önce gösterdikleri duyarlılığı seçim dönemlerinde göstermediğini soruyoruz. İşte cevabı; “Meslektaşlarımız da sonunda bir kamu görevlisidir, güçleri ve yapacakları sınırlıdır. Bu dönemlerde teknik elemanlık yapan meslektaşlarımıza yapılan baskılar artıyor.”
       <br>
        <br>
         İşgal her yerde var
         <br/>
         <br/>
         Arazi işgalinin yeri ve işgalcilerin kimliğiyle ilgili belli bir sınır yok. İsteyen herkes yapabiliyor. Ancak devletle değil de çetelerle mücadele etme ihtimali çok yüksek. Kırsal alanlarda denetimden uzak bölgelerin işgalinin kolay olduğu düşünülebilir ancak bu doğru değil. Şehrin göbeğinde de göz göre göre devlet arazisi işgal edilebiliyor.
         <br/>
         <br/>
         Gelenek nasıl oluştu
         <br/>
         <br/>
         Peki neden böyle bir gelenek oluştu. Neden her seçim döneminde devletin topraklarını işgal artıyor? Bunun cevabını bulmak için 1950’li yıllara kadar gitmek gerekir. Köyden kente göçün hızlanması ile büyük şehirlerin varoş tabir edilen kısımları izinsiz yapılarla tanışır. Başlangıçta gelenler bireysel olarak devlet arazisinde gecekondularını yapıyorlar ve zaman içerisinde devlet bu gecekondulardaki haklarından vazgeçmek zorunda kalıyor. Şehir Plancısı Ali Rıza Nurhan, daha sonra gelenlerin istedikleri gibi arazi işgali yapamadığını, eylemin bireysel olmaktan çıkarak çetelerin kontrolüne geçtiğini söylüyor. Yani rantın ne kadar yüksek olduğu anlaşılır ve kanunsuz iş yapanlar işgal ettikleri bölgeleri satmaya başlar. Devlet kaçak yapılan mahallelere su, yol, elektrik ve telefon hizmetlerini götürmek zorunda kalır. Bu hizmetler de daha çok seçim dönemlerinde gerçekleşir.
         <br/>
         <br/>
         14 kez af çıktı
         <br/>
         <br/>
         Devlet kendi arazisini korumaktan aciz kalınca ortak çözümler arama yoluna gider ve bugüne kadar tam 14 kez imar affı çıkarır. İmar affıyla birlikte gecekondu sahiplerinden oturdukları evin tapu bedeli talep edilir. Bedavaya oturmaya alışan insanlar cüzi miktarda olan tapu bedellerini bile ödemek istemez. En son 1984 yılında imar affı çıkar ancak Plancılar Odası’nın yaptığı araştırmalara göre başarı oranı yüzde 30’u geçmez. Kemal Derviş’in ekonomiden sorumlu devlet bakanı olmasının ardından işgal altındaki devlet arazilerinin işgalcilere satılmasıyla ilgili bir yasa hazırlanır. Tasarıya göre 31 Aralık 2001’den önce Hazine arazisi işgal edenler taksitle buraların sahibi olacaklardı. Kırsal alanlarda 40 milyon, şehirlerde ise 4 milyon dönüm arazi satılacak ve yetkililerin hesabına göre bu satışlardan devlet kasasına 120 katrilyon girecekti. Türkiye’nin iki yıl önceki toplam iç ve dış borcunun 240 katrilyon olduğu düşünülürse kağıt üzerinde oldukça ekonomik görünen bu yasa ne yazık ki uygulamada pek başarılı olmaz. Araziler iki parça halinde satışa çıkarılır. İstanbul, Ankara, İzmir’de satışa çıkarılan 32 parça arazinin sadece 2’si satılabilir. Bunun üzerine tesbit edilen fiyatlar düşürülür ve parçalar halinde satılması gündeme gelir. İkinci kez yapılan fiyat tesbitine rağmen satışlar yine beklenilen ölçüde gerçekleşmez. İlgili meslek odaları ise bu satışa şiddetle karşı çıkar. Onlara göre yapılan iş zamanında arazi mafyası tarafından talan edilen yerlerin yasallaştırılmasından başka bir şey değildir.
         <br/>
         <br/>
         Şehirlerdeki kaçak yapılaşmanın boyutlarını daha iyi görmek için İstanbul’a bakmak yeterli. Büyükşehir Belediyesi’nin araştırmasına göre İstanbul’da bir milyon civarında bina bulunuyor, bunların yarıdan fazlası ise imara aykırı. Şehir Plancıları Odası’na göre ise rakamlar çok daha fazla. Yapı sayısı 1.5 milyonu geçiyor, kaçak olarak inşa edilenlerin oranı ise 1 milyondan fazla.
         <br/>
         <br/>
         Sonuç mu? Hâlâ çözüm yok ama yaşanan bir gerçek var. Siz bu yazıyı okurken ülkenin bir çok yerinde işgal edilen devlet arazisine kaçak binalar dikilmeye devam ediyor. Ne de olsa önümüz seçim kimse bir şey demiyor. Şimdi dikenler bir dahaki seçimde af geleceğini de biliyor.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 210 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1894), [web.archive.org (arşiv bağlantısı)](http://web.archive.org/web/20050301182656/http://www.aksiyon.com.tr:80/yazdir.php?id=1894)
