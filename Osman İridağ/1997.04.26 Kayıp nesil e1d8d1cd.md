# Kayıp nesil

*Osman İridağ 1997.04.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Soğuk bir kış günü Doğu'ya giden trene binen 25 yaşlarındaki gencin yüzündeki hüzün Haydarpaşa Garı'nda yaşananları anlatmaya yetiyordu.
  </font>
 </div>
 <div id="newsText">
  <font class="detail-text">
   Kırılan umutlar, yorgunluklar ve gözyaşı. Geride kalan 25 yılın yeniden muhasebesini yapacağı yolculuğa çıkan genç, arkada bıraktığı eşine ve kucağındaki çocuğuna son kez el sallarken  "Metin olun, bu  günler de geçecek" diyordu; ancak son iki ayda yaşadıkları ona hiç de ümit vermiyordu. Kara tren gözyaşları arasında gardan ayrılırken o da pencereye yaslanıp sokaklara bakmaya başladı. İhtilalden önce kavgaların eksik olmadığı sokaklarda neredeyse in cin top oynuyordu. Her cadde başında unutamayacağı anıları vardı. Tren önce arkadaşı Haluk'un öldürüldüğü istasyona girdi, sonra da solcu bir genci öldüresiye dövdükleri sokağın yakınından geçti. Hatıraları birbiri ardına canlanıyordu ki içeri giren bir başka genç onu daldığı dünyadan uyandırdı. Yeni gelen yolcu buz gibi olan havayı iyice soğutmuştu. Çünkü o bir solcuydu, üstelik de hemşehriydiler. Her ikisi de birbirlerini çok iyi tanıyordu; ancak ayrı kutuplarda oldukları için uzun zamandır görüşmemişlerdi. Daha doğrusu ne görüşmek, ne de karşılaşmak istemişlerdi.  Çünkü kural belliydi: "Ölmemek için öldüreceksin". İkisi de birbirini öldürmeyi hiç düşünmemiş, hemşehrilik duygusu fikirlerin hep önüne geçmişti.
   <br/>
   <br/>
   İki ay önce karşılaşsalar mutlaka kavga etmeleri gerekirken bu kez öyle yapmadılar ve oturup konuşmaya başladılar. Önce, trene sonradan binen solcu genç sordu, "Nereye gidiyorsun?" "..... iline sürgün oldum" diye cevap verdi öteki ve ardından da ekledi: "Ya sen?" Ben de İran üzerinden Avrupa'ya kaçacağım, dedi solcu olan. Sonra da; "Bizim karşımızda devletin yanında oldunuz da elinize ne geçti? Uğruna öldüğünüz devlet şimdi sizi sürgün etti" dedi, yorgun bir sesle. Sağcı gencin söyleyebileceği çok fazla bir şey yoktu; ancak bir solcu karşısında pişmanlık gösteremezdi; "Belki sürgün olduk ama ülkeyi size de bırakmadık ya?" diyebildi. O iki genç bir daha birbirlerini hiç görmedi.
   <br/>
   <br/>
   Solcu genç yurtdışına kaçtıktan bir süre sonra kendi arkadaşları tarafından öldürülürken, sağcı olan uzun yıllar devam eden sürgün hayatını tamamlayarak yeniden büyükşehire döndü. Şimdi saçları ağarmaya başlamış, hafiften de göbek bırakmış. Siyaset de, politika da onun işi değil artık. "Neden gençlik yıllarınızdaki gibi "aktif" değilsiniz? diye soruyorsunuz; sanki 12 Eylül öncesi  de öyle değilmiş gibi memurluk zırhının arkasına sığınmayı tercih ediyor:  "657 sayılı yasa gereği konuşmam da, siyaset yapmam da yasak" diyor.
   <br/>
   <br/>
   12 Eylül 1980'den önce yaşanan iç kavgayı ve sonrasında gelişen hadiselerin o kuşak üzerindeki etkisini ne kadar güzel anlatıyor bu örnek. Bir dönem "Türkiye'yi kurtarmak için" canlarını dahi feda etmeye hazır olan gençlerin yaşadıkları acı tecrübelerden sonra kendilerini kurtarma noktasına gelişlerinin bütün ipuçlarını veriyor o trende yaşananlar. Hayal kırıklıklarını, hüzünlerini, terkedilmişliklerini, satılmışlıklarını anlatıyor. Artık konuşmayan, siyaset yapmayan, politika üretmeyen, bunların yerine ekmek parası peşinde koşan ya da kanun dışı yollardan para kazanmaya çalışan bir kuşağın acıklı öyküsünden bir karelik fotoğraf sunuyor. Kim ne derse desin, ne kadar tersi iddia edilirse edilsin, bir dönem sağ ya da sol düşüncenin içinde mücadele eden gençlerin önemli bir bölümü bugün ülkenin ihtiyacı olan insan kaynağından Türkiye'yi yoksun bırakıyor.
   <br/>
   <br/>
   Özellikle militanlık yapan, arkadaşlarının ölümüne şahit olup ihtilalden sonra cezaevine giren, işkence görüp ailesinin perişanlığı karşısında hiçbir şey yapamadan demir parmaklıklar arkasından onları seyretmek zorunda kalan ve en yakın dava arkadaşlarınca yalnız bırakılmanın acısını yaşayan bu kuşağın sağlıklı bir gelişim göstermediği ortada. Yaşadıkları acı tecrübeler, haklı olarak köşelerine çekilmelerine neden olmuş. Kimi bakkallık yapıyor, kimi süt satıyor. Sisteme kin besleyenler ise kanun dışı yollardan köşe dönmenin mücadelesini veriyorlar. Yeraltı dünyası onlardan soruluyor. İşin ilginç yanı, daha dün birbirlerine silah sıkan insanlar bugün ortak iş yapabiliyorlar. Yeraltı dünyası birbirini ihbar edenlerin birlikte iş yapmasını yadırgamıyor. Gerçi '80 öncesi olduğu gibi siyasetten hiç ayrılmayanlar da var; ancak cezaevi tecrübesi olanlarda bu oran oldukça az. Onlar da bir şekilde yaşadıklarından etkilenmiş olacak ki, cezaevi sonrası siyasi hayatlarını genellikle merkez partilerde sürdürmeyi tercih ettiler. Bu partilerin, eskiden mensubu oldukları siyasi partiye göre daha "tehlikesiz" olması bu tercihte önemli bir rol oynadı. Prof. Dr. Niyazi Öktem tercihin nedenini daha gerçekçi düşünmeye başlamalarına  bağlıyor. Herkesin nedeni kendine göre farklı olabilir; ama onlar en çok, güven duymayı, güvende olmayı istiyorlardı. Anne kucağında terkedip 10 yaşında bağrına basabildiği yavrusunun emniyeti için,  hasretine dayanamayarak hastalanan annesinin son günlerini daha rahat yaşayabilmesi için istiyordu belki de güvende olmayı. Ama istiyordu işte. Bir daha dava arkadaşlarınca "satılmak" istemiyor, kayıtsız şartsız hiç bir kurum ve kuruluşa güvenmiyordu. Çünkü o acıyı en çok yaşayan, yalnızlığın ne olduğunu en iyi bilen, hayal kırıklıklarını en çok yaşayan, Cumhuriyet tarihimizin belki de en şanssız kuşağından geliyordu; İhtilal kuşağından.
   <br/>
   <br/>
   O kuşağın temsilcileri hiçbirimize yabancı değil. Ya dayımız, ya amcamız, ya da kapı komşumuzun oğlu. İhtilalden önce sağ ve soldan on binden fazla gencin öldürüldüğü, ihtilal sonrası ise 650 bin kişinin cezaevine girdiği dikkate alınırsa ne kadar içimizde oldukları daha iyi anlaşılır. Ancak sadece etrafımızdakileri biliriz. Bilmediklerimizi ise tanımamıza imkan yoktur. Çünkü onlar kimliklerinin açığa çıkmasından hoşnut olmuyorlar. Geçmiş kimliklerini reddettikleri için değil belki ama, geçmişlerinin bugün önlerine bir engel gibi çıkarılmasından rahatsız oluyorlar. Bu yüzden onlarca kişi ile görüşmemize rağmen ikisi hariç kimse isminin yazılmasını, fotoğrafının çekilmesini istemedi. Sebep olarak da mevcut halin kaybedilmemesini gösterdiler. İsminin bir dergide çıkmasının kazandıracaklarını ya da kaybettireceklerini düşünerek kimliklerini saklamayı tercih ettiler. Tabii ısrar etmedik. Çünkü karşımızdaki '80 öncesinin heyecanlı, vatanı için herşeyini feda etmeye hazır bir genci değil; 40 yaşında, sıradan bir hayatı olan bir aile babasıydı. Ancak yeni hayatlarının onları memnun ettiği tartışmalıydı. 10 yıl cezaevinde yattıktan sonra çıkıp babadan kalma bir minibüsle servis şoförlüğü yapan eski militanı, 5 bin liraya çocuklara gofret satmaya çalışan sakallı amcayı (Daha 45 yaşında ama yaşadıkları onu en az 10 yaş daha büyük gösteriyordu), sokak sokak dolaşıp süt satan eski "yoldaş"ı dinledikçe onların yeni mesleklerini gönüllü değil, zorunlu tercih ettikleri iyice ortaya çıkıyordu.
   <br/>
   <br/>
   Bu zorunlu tercihin sonucu Türkiye için hiç de içaçıcı olmadı. Nüfusumuzun büyük bölümünün genç olmasıyla övünmemize rağmen, genç nüfusun hiçbir zaman iktidarda olmamasının nedenlerinden biri de işte bu kuşağın başına gelenlerdi. Prof. Dr. Mustafa Erkal '80 sonrası yaşanan ara rejimin Türkiye'ye büyük kan kaybettirdiğini, köşesine çekilen insanların güç kaybına neden olduğunu söylüyor; "80 sonrası insanlar Türkiye ile ilgili konulara yabancılaştı; çatışmadan kaçıp içine kapandığı için de fikir üretemez hale geldi. Onların siyasetten çekilmesi politikayı da etkiledi. Dünle bugünü yakalayabilecek, geçmişin tecrübeleriyle geleceğe daha emin bakabilecek kadroların olmaması siyasette kaliteyi düşürdü". Kendisi de bir dönem ülkücü hareketin içinde yer alan, bugünse yatağına kırgın akan ırmaklardan olan Doç.Dr. Ahmet Turan Alkan kendi kuşağının hakettiği yere gelememesinden şikayet ederek, "Yönetime iştirakimiz engellendi" diyor. Engellemenin nasıl yapıldığının cevabında, bir dönem Türkiye'yi kurtarmak isteyen gençlerin nasıl köşelerine çekildiğinin de öyküsü yatıyor. İşte o öykü:
   <br/>
   <br/>
   12 EYLÜL SONRASI TÜRKİYE
   <br/>
   <br/>
   650 bin kişi gözaltına alındı
   <br/>
   <br/>
   1 milyon 683 kişi fişlendi
   <br/>
   <br/>
   Açılan 210 bin davada 230 bin kişi yargılandı
   <br/>
   <br/>
   Sıkıyönetim mahkemelerinde yargılananlardan 71 bini 141142163. maddelerden yargılandılar
   <br/>
   <br/>
   7 bin kişi için idam cezası istendi
   <br/>
   <br/>
   517 kişiye idam cezası verildi, 49'u asıldı
   <br/>
   <br/>
   İdamı istenen 259 kişinin dosyası Meclis'e gönderildi
   <br/>
   <br/>
   71 bin kişi TCK'nın 141, 142 ve 163'üncü maddelerinden yargılandı
   <br/>
   <br/>
   98 bin 404 kişi "örgüt üyesi olmak" suçundan yargılandı
   <br/>
   <br/>
   388 bin kişiye pasaport verilmedi
   <br/>
   <br/>
   30 bin kişi sakıncalı olduğu için işten atıldı
   <br/>
   <br/>
   14 bin kişi vatandaşlıktan çıkarıldı
   <br/>
   <br/>
   30 bin kişi siyasi mülteci olarak yurtdışında yaşamaya başladı.
   <br/>
   <br/>
   171 kişinin işkenceden öldüğü belgelerle kanıtlandı
   <br/>
   <br/>
   14 kişi, cezaevindeki uygulamaları protesto etmek için açlık grevi yaparken öldü
   <br/>
   <br/>
   937 film "sakıncalı" bulunduğu için yasaklandı
   <br/>
   <br/>
   23 bin 667 derneğin faaliyeti durduruldu
   <br/>
   <br/>
   3 bin 854 öğretmen, üniversitede görevli 120 öğretim üyesi ve  47 hakimin işine son verildi
   <br/>
   <br/>
   7 bin 233 devlet görevlisi bölgelerinin dışına sürüldü
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2520-kayip-nesil.html), [web.archive.org (arşiv bağlantısı)](http://web.archive.org/web/20120629024458/http://www.aksiyon.com.tr:80/aksiyon/haber-2520-kayip-nesil.html)
