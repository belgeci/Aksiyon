# Türkiye'yi kurtaran mekân KAAVE...

*Osman İridağ 2002.03.16*

<div>
 <p class="spot">
  Cafe, kahvehane ya da kıraathane değil. Halk dilinde, kolayca söylenen şekliyle kaave. Muhabbet evleri de diyebirsiniz, küçük İMKB de. Yani borsa, banka şubesi, altılı ganyan bayii, döviz büfesi... Hafta sonları stadyum, sabahları iş bulma kurumu. Gün boyu ise ülkeyi kurtarma merkezleri... Liberal Demokrat Parti Başkanı Besim Tibuk'un ifadesiyle insanların konuşarak rahatladığı, stresten kurtulduğu, ekonomik krize göğüs gerdiği mekanlar. Daha açık ifadeyle, Türkiye'nin Arjantin olmasını engelleyen en önemli yerler.
 </p>
 <p class="metin">
 </p>
 <img border="0" src="/web/20020325041516im_/http://www.aksiyon.com.tr/2002/380/resimler/turkiye.jpg"/>
 <p class="metin">
  İçerden tül perdeyle örtülmüş camda sarı renkli "Kardeşler Kıraathanesi" yazısı var. Alt tarafta ise özensizce yazılmış iki ilan; "Digitürk, Cine 5 var." "Fenerbahçe Galatasaray maçı 1 milyon, kola ya da fanta bedava". "Kadınlar giremez", yazmıyor ama buraların sadece erkeklere ait olduğunu herkes biliyor. Zaten anlamak için de içeri girmek yeterli. Sigara dumanlarının hoşgeldini arasında herkesi duyabileceğimiz en stratejik masayı arıyor gözlerimiz ve sigara yanıklarıyla dolu yeşil örtülü masaya atıyoruz kendimizi. Yabancı olduğumuz belli ya bütün gözler üzerimize çevrili. Herkes tanıyor birbirini. Sabahçılar, akşamcılar ve günboyu burda olanlar diye ayrılmışlar kendi içlerinde. Kimin ne zaman geldiği, ne kadar kaldığı, ne sorunu olduğu biliniyor. Altmış yaşını geçmiş, bastonlu, sakalsız bir amca gülümseyerek hoşgeldiniz diyor yan masadan. 30 yıl devlet dairesinde işe gidip geldikten sonra alışkanlığını bırakamadığı için her gün geliyormuş "gaave"ye. İç Anadolu'dan olduğu için k'yı g olarak söylüyor. Üstelik her sabah traş olup çıkıyormuş evden. Saat 5 oldu mu da kimse tutamazmış onu burda. Derken sırtında yatak ve yorganıyla her halinden Anadolu'dan gelmiş biri girdi içeri. Kayserililerin gittiği gave'yi sordu. Ocakçı ona yolu tarif ederken emekli amca anlatmaya devam etti; "Cep telefonları yokken, Anadolu'dan yatağını sarıp çalışmaya gelenler gaave'lerde bulurdu hemşehrilerini. Hâlâ öyle yapanlar var. Özellikle büyükşehirlerde her ilin, büyük ilçelerin gaave'leri vardır. Mesela burası Tokatlılar gaavesi diye de bilinir." Cep telefonuna rağmen bu tür kahvehaneler varlıklarını sürdürüyor. Dar gelirli insanlar, memleketinden uzak olanlar bu mekanlarda buluşuyor. Bazı kahvehaneler ise hala iş bulma kurumu gibi çalışmaya devam ediyor.
 </p>
 <p class="metin">
  Vergi Dairesinden emekli amcamız tam bir ayaklı gazeteci. Yan masayı işaret ederek esmer tenli birini gösteriyor; "Adı Ahmet, aynı mahallede oturuyoruz ama geçen yıla kadar buraları bilmezdi. Ekonomik krizden sonra iflas etti, işini ve ailesini kaybetti. Artık buranın müdavimi. Çay parasını dahi çoğu zaman veremiyor. Yanında oturan Borsa Kemal. Niye öyle derler bilmem. Bir de Ganyan Mustafa var. Hoş verdiği tüyoların çoğu boş çıkıyor ya."
 </p>
 <p class="metin">
  Bu arada 'kaaveci', çaylarla birlikte oturuyor masaya. Ekonomik kriz pek çok 'kaave'nin kapanmasına neden olmuş. Çay satışları düşmüş, veresiye yazdıranlar çoğalmış; "Şimdi çay ısmarlamak dahi lüks oldu. Yok adamda ne yapsın. Veresiye vermesek gelmeyecek. Ne yapacak bu adam." Köşede tozlu raflar arasında birkaç kitap çarpıyor gözümüze. Aylardan beri tozu alınmadığını, açılıp okunmadığını anlamak için uzaktan bakmak bile yetiyor. "Sandviç, soğuk sandviç" sözleri bölüyor konuşmamızı. Kaave'lerden ekmek yiyen biri daha. Hoş iki tane ancak satabildi ama daha gün uzun ve gidecek pek çok 'kaave' var.
 </p>
 <p class="metin">
  Kaaveci anlatmaya devam ediyor; "Her mahallenin olduğu gibi bizim de bir delimiz, profesörümüz, doktorumuz, avukatımız, hocamız, Kemal Derviş'imiz, Mükremin'imiz var. Evinde bunalan, parası biten, iş bulamayan, strese giren, emekliliğinde yapacak işi olmayanların yolu fakirhanemize düşer. Gelir sohbet eder, can sıkıntısını atar, efkarlanır, bağırır, rahatlar ve evine gider."
 </p>
 <p class="metin">
  Her kahvehanenin vazgeçilmez muhabbetlerinden olan spor ve siyaset Kardeşler Kıraathanesi'nin de olmazsa olmazlarındanmış. Kimi bağırıyor, kimi kızıyor, kimi savunuyor, her gün kurulan siyaset meydanında ülke kurtarılıyormuş. Borcu olanlar, para arayanlar sorunlarını burada gideriyormuş. Sokaklara yansıtacağı öfkesini de 'kaave'nin sigara dumanları arasına karıştırıp, isyan etmekten kurtarıyormuş kendini. Buralar olmasa sokaklar isyan sesleriyle dolar ve Arjantin'den beter olrduk diyerek boş bardaklarla masadan kalkıyor kaaveci Hasan...
 </p>
 <p class="metin">
  İkinci vazgeçilmez muhabbet konusu da futbol. Zaten gençler de gelmeye başlamıştı. Sandalyeler düzeltiliyor, Digitürk'ün karşısına tribün kuruluyordu  sohbetimiz sürerken. Onlar için sıradan olan bir gün akşama dönmüş, bizim içinde kalkma vakti gelmişti. Eh artık çay parasını da veresiye yazdırmak olmazdı. Ama kaave'ci engelini aşamadık; "Biz misafirden para almayız arkadaş, ikramımız olsun..."
 </p>
 <p class="metin">
 </p>
 <p class="arabaslik">
  Kaave'lik
 </p>
 <p class="metin">
  —Türkiye genelinde 400 binin üzerinde kahvehane, kıraathane ve benzeri işyeri var. Her kahvede en az 4 kişi  olmak üzere ortalama 1.5 milyon kişi istihdam ediliyor.
 </p>
 <p class="metin">
  —Ekonomik kriz sonrası pek çok kahvehane kapanmak zorunda kaldı. Mesela Diyarbakır'da geçtiğimiz yıl 1620 kahvehaneden 971'i kapandı.
 </p>
 <p class="metin">
  —İstanbul'da ilk kahvehane 1555 yılında, Kanuni Sultan Süleyman döneminde, Tahtakale'de açılmış. Padişah Topkapı Sarayı'nda kendisine bir kahvecibaşı bile tayin etmiş,
 </p>
 <p class="metin">
  —4. Murat döneminde kapanan kahvehaneler, "koltuk kahvehaneleri" ve "berber dükkanı" adıyla gizli olarak açılmış.
 </p>
 <p class="metin">
  —Osmanlı dönemindeki kahvehaneler, sohbetlerin yapıldığı, dini—destani kitapların okunduğu ve çeşitli oyunların oynandığı mahalle kahvehaneleri ve birer lonca merkezi görevi yapan esnaf kahvehaneleri olarak ikiye ayrılıyormuş.
 </p>
 <p class="metin">
  —Eski zaman kahvehaneleri şimdikilerden farklı olarak temizliği, mimarisi ve iç tasarımıyla Osmanlı sanatının inceliklerinin sergilendiği birer mekan işlevi de görüyormuş.
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/380/gezi/1.htm), [web.archive.org (arşiv bağlantısı)](http://web.archive.org/web/20020325041516/http://www.aksiyon.com.tr:80/2002/380/gezi/1.htm)
