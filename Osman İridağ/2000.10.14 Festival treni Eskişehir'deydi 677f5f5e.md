# Festival treni Eskişehir’deydi

*Osman İridağ 2000.10.14*

<div>
 <p class="spot">
  <img border="0" height="144" src="/web/20020329151437im_/http://www.aksiyon.com.tr/2000/306/resimler/BEZMARA.jpg"/>
  Bu yıl altıncısı gerçekleştirilen Uluslararası Eskişehir Festivali inatla varlığını sürdürmeye devam ediyor. İnatla diyorum çünkü Türkiye'de Uluslararası bir festival yapılacaksa bunların hangi illerde yapılacağı bellidir.
 </p>
 <p class="metin">
  İstanbul, Ankara ve İzmir'i es geçip başka bir yerde böyle bir etkinlik düzenlemek öyle kolay bir iş değil. Zaten Eskişehir dışında diğer illerin böyle bir kaygısı yok. Zeytinoğlu Eğitim, Bilim ve Kültür Vakfı olmasa belki Eskişehir de sessiz isyanını gösteremeyecekti. Doğduğu ile yatırım yapmayan zengin işadamlarının aksine Zeytinoğlu ailesi, içinden çıktığı şehre kendini borçlu hissettiğinden olacak, hem şehrin kültür ve sanat hayatına katkıda bulunmak, hem de tanıtımını yapmak için üç büyük şehir dışında uluslararası festivale imza atarak bir ilki gerçekleştirmiş. Şimdiye kadar vakfın inisiyatifinde ve yönlendirmesiyle gerçekleştirilmiş festival. Ancak işin rengi yavaş yavaş değişmeye başlamış. Son dönemlerde Zeytinoğlu ailesinin içine girdiği maddi kriz nedeniyle, bu yılki festivalin iptal edilmesi bile gündeme gelmiş. Ancak gerek belediye, gerek sanayi ve ticaret odaları festivallerine sahip çıkınca, bulunan sponsorlar ve bu kurumların imkanları ile festivalin yapılmasına karar verilmiş.
 </p>
 <p class="metin">
  Anadolu Üniversitesi'ndeki genç nüfus potansiyeli Eskişehir'in bir avantajı. Öğrenciler bir hafta süren etkinliklere yoğun ilgi gösteriyorlar. Ankara'ya yakın olması, İstanbul'dan tren ile ulaşım kolaylığı da avantaj. Buna karşılık dışarıdan gelecek izleyiciler için konaklama ve diğer imkanlar son derece kısıtlı. Öyle ki festival için başka ülkelerden gelen sanatçıları ağırlamak bile problem olabiliyor.
 </p>
 <p class="metin">
  Peki festivalde neler vardı? Açılış, Anadolu Üniversitesi Gençlik Salonu'nda, Viyana Filarmonya Oda Orkestrası'nın verdiği (konser sonundaki alkışlara bakarsak muhteşem) konserle başladı. Tabii klasik müzik sevenler için. Festivalin, benim gibi klasik müzik hastası olmayanlar için iyi bir tarafı vardı ve sadece klasik müzikle sınırlı değildi. Tango ve caz, Türk  müziği konserleri, tiyatro, dans gösterileri, çocuk etkinlikleri ve sergiler de değişik tatlardan hoşlanan izleyiciler için düşünülmüştü. Ayrıca Eskişehirli genç ressamların sergileri ve gösteri dünyasından etkinlikler de festival kapsamına alınmıştı.
 </p>
 <p class="metin">
  Eskişehir'in kültür hayatına canlılık getiren festival sona ererken gelecek yıl yedincisi yapılacak mı sorusunun cevabı maalesef net değildi. Bu sorunun cevabı, Eskişehirlilerin festivallerine ne kadar sahip çıkacakları ve Zeytinoğlu ailesinin ekonomik fedakârlığı ne kadar devam ettireceğiyle ilgili olsa gerek.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/306/muzik/2.htm), [web.archive.org (arşiv bağlantısı)](http://web.archive.org/web/20020329151437/http://www.aksiyon.com.tr:80/2000/306/muzik/2.htm)
