# 68 kuşağını sağ temsil ediyor

*Osman İridağ 2002.12.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   68 kuşağı bugüne kadar hep solla birlikte anıldı. Madalyonun diğer yüzü hep ihmal edildi. Demokrat Parti çizgisini benimsedikleri için solcular tarafından "kuyruk", "düşük" diye adlandırılan ve 68'li sayılmayan kuşağın temsilcileri bugün iktidarda. İşte 68'li sağcılar ve o dönemin sağını tek çatı altında toplayan MTTB'nin öyküsü...
  </font>
 </div>
 <div id="newsText">
  <font class="detail-text">
   Geçtiğimiz aralık ayı boyunca Türkiye'nin yeni iktidarı AK Parti'nin genel Başkanı Recep Tayyip Erdoğan ve Başbakan Abdullah Gül Avrupa seferine çıkarak Türkiye'nin AB üyeliği için destek aradı. Bu geziler içinde ilginç bir fotoğraf karesine dikkatinizi çekmek istiyorum. Kopenhag zirvesi sırasında Gül ve Erdoğan Fransa ve Alman devlet başkanlarıyla bir görüşme yapıyorlardı. Bu görüşmede Almanya Dışişleri Bakanı Josckha Fischer de yer aldı. AB'nin hedeflerinin daha fazla insan hakları, daha fazla özgürlük ve daha eşit bir gelir dağılımı olduğunu da hatırlatarak şimdi bu fotoğraf karesine yakından bakalım. Fischer dünyada sol rüzgarın estiği 68'li yıllarda öğrenci olaylarına karışmış, polisle çatışmaya girmiş, bugünse dünyanın en güçlü devletlerinden birinin Dışişleri Bakanlığı koltuğunda oturuyordu. Abdullah Gül ve Recep Tayyip Erdoğan da aynı dönemde gençliklerini yaşamışlar ancak sol yerine sağda yer almışlardı. Bugünse Müslüman bir ülkenin iktidarını ellerinde tutuyorlar. İki taraf da kaynağını 68'den almış, şimdi ise aynı amaç için bir fotoğraf karesinde buluşmuşlardı.
   <br/>
   <br/>
   Abdullah Gül'ün Avrupa'nın birçok devlet başkanıyla yaptığı görüşmelerdeki fotoğraf için de benzer şeyleri söylemek mümkün. Çünkü AB üyesi bir çok ülkede sol iktidarlar işbaşında. Türkiye'de ise 68 zihniyeti hükümet olma anlamında sıkıntı çekse bile, bürokraside ve medyada egemenliğini sürdürdü. Hükümetlerin icraatlarını denetleyen, hatta kontrol eden makamlarda söz sahibi oldu. Ama halktan oy alıp hükümet kurabilme noktasında çoğu zaman başarılı olamadı. Çünkü 68 öğrenci olayları dünyada esen özgürlüklerin tersine Türkiye'de yanlış bir zemine oturmuştu. Yeni Şafak Gazetesi yazarı ve sosyolog Ali Bayramoğlu'nun ifadesiyle dünyadaki sol Stalinizmi lanetlemeye başladığı sırada Türkiye'deki sol Stalin'i keşfetmiş, Stalinist politikalar benimsemişti. Böyle olunca da 68 zihniyeti Türkiye'de başarısız olmasına karşın dünyada iktidarı ele geçirdi. Türkiye'de ise 68 kuşağından kabul edilmeyen sağcılar iktidara geldi. Ama bugün Türk sağıyla, Avrupa solu aynı söylemde birleşti. Yoksulluğa, eşitsizliğe, işkenceye hayır. İnsanca yaşama evet. Peki neden 68 hep solla anıldı...
   <br/>
   <br/>
   Altmışsekizliysen solcusun
   <br/>
   <br/>
   Anayasanın değiştirilemez maddeleri vardır. Bu maddelerin değiştirilmesinin teklif edilmesi bile yasaklanmıştır. 68'lilik de Türkiye'de hep böyle algılandı ve solculukla eşdeğer tutuldu. Oysa aynı dönemde solcu olmayan gençler de vardı ve sayıları hiç de az değildi. Solcuların parçalanmış yapısına rağmen bu dönemdeki sağcı gençler tek bir çatı altında toplanmayı başarmıştı. Bu çatının ismi de Milli Türk Talebe Birliği (MTTB) idi. MTTB Türk sağındaki felsefi gelişmenin ve tartışmaların yapıldığı bir çatı olarak 6570 arasına damgasını vurmuştu. Bu beş yıllık sürede bütün sağcı örgütleri çatısı altında toplayarak şemsiye vazifesi görmeyi başarmıştı. Buna rağmen Türkiye'de 68'li sağcılardan söz edilmedi. Kendisini 68'li olarak tanımlayan Ömer Laçiner 68'li sağcılardan söz etmenin mümkün olmadığını söyleyenlerden biri. Laçiner'e göre o dönemdeki sağcıların tek fonksiyonları sol hareketi engellemekti; "Biz varolan toplum düzenine eleştiriler getiriyorduk. Eğitim sisteminden geleneksel aile yapısına kadar herşeyi sorguluyorduk. Ama MTTB kendini hep muhafazakâr olarak tanımladı. Dolayısıyla MTTB'nin kuruluş amacı değişimle mücadele etmekti. Onlar değişimi komünizm ve anarşizm olarak algıladı. Varolan toplum düzenine eleştiri getirmediler." Ali Bayramoğlu 68'i gençliğin düzene isyanı olarak değil, sol üslubun değişmesine yönelik bir başkaldırı olarak tanımlıyor. Onun bu tanımı dünyadaki 68 için tabii ki. Türkiye'de ise Stalinist bir anlayış var. Bayramoğlu, sol hareketin çok fazla ön plana çıkması sonucu sağ hareketin milli değerleri ve gelenekleri savunan bir noktada kalmasının ve siyasallaşmasının kaçınılmaz olduğunu söylüyor; "Ama şunu da söylemek gerekir ki Türkiye'de gerek kültür üstüne, gerek milliyetçilik üstüne, gerek devlet üstüne, gerekse İslam üzerine yapılan tartışmalarda solun hiçbir katkısı olmamıştır. Bu tartışmalar hemen her zaman sağdan gelmiş. Dolayısıyla MTTB'nin bir yönü siyasi ise bir yönü de bu anlamda düşünseldir. Nitekim bugün Türkiye'nin çeşitli sağ aktörlerine baktığımız zaman çoğunun oralardan yola çıkarak geldiklerini, bir şeyler söylediklerini görüyoruz. Daha reaktif, daha savunmacı siyasallaşmayı MTTB'nin o dönemlerinde de görmek mümkün ama bu Türkiye'deki bazı tartışmaların merkezinin sağ olması gerçeğini gözardı etmez."
   <br/>
   <br/>
   Solun kalesiydi...
   <br/>
   <br/>
   Bugün solcular tarafından eleştirilen MTTB 1965 yılındaki seçimlere kadar solun kalesiydi. 27 Mayıs darbesinin de bayraktarlığını yapan örgütlerin başında geliyordu. 1965 seçimleri MTTB için tarihi bir yıl olmuş ve Rasim Cinisli'nin olaylı bir kongre sonrası başkanlığa seçilmesiyle sağın kalesi haline gelmişti. Bunun nasıl olduğunu anlatmadan önce MTTB'nin tarihine göz atmakta fayda var. MTTB ilk olarak 4 Aralık 1916'da iktidardaki İttihatçılar tarafından üniversite örgütü olarak kurulur. Amaç üniversite öğrencilerinin dinini, imanını korumak ve vatanlarını düşmanlara karşı koruma şuurunu aşılamaktır. Kurtuluş Savaşı'na kadar bu misyonunu yürüten birlik Milli Mücadele'ye de imkanları ölçüsünde destek vermiştir. Cumhuriyetin ilanından sonra bir süre ortalarda görünmeyen birliğin yeniden ortaya çıkışı ise 1930'ların başında olur. Bu yıllarda Moskova'da öğrenimini tamamlayan sol aydınlar Türkiye'ye dönmüş ve üniversitede sesleri yüksek olarak çıkmaya başlamıştır. Milli değerlere bağlı gençlik Tevfik Celal İleri başkanlığında toplanarak örgütlenmeye başlar. Birlik adında haftalık bir yayın çıkarılır. Dergi zamanın en büyük gazetesinin tirajını geçmesine rağmen 14. sayıdan sonra hükümet tarafından sesi çok çıktığı gerekçesiyle kapatılır.
   <br/>
   <br/>
   Devletten daha milliyetçi bir duruş
   <br/>
   <br/>
   Derginin kapatılmasına rağmen Tevfik İleri ve arkadaşları gençler üzerindeki etkilerini kaybetmezler ve "milli" davalarından taviz vermezler. 1933 yılı içinde bozkurdu amblem olarak kabul eder. Aynı yıl içinde VagonLi Şirketinin Beyoğlu acenteliğinde bir memura Türkçe konuştuğu için hakaret edilip ceza verilmesi üzerine MTTB mensubu gençler şirketin acenteliğine basarak "Vatandaş Türkçe Konuş" kampanyası başlatır. Ayrıca yerli malı kullanılması içinde kampanya başlatılır. Aynı yılın nisan ayında Bulgaristan'da Türklerin yoğun olarak yaşadığı Razgrad kasabasındaki Türk mezarlığının Bulgarlar tarafından tahrip edilmesi protesto edilir. 1936'da ise hem Hatay'da yapılan işkenceleri protesto etmek, hem de Hatay'ın Türkiye'ye ilhakı için kamuoyu oluşturmak için miting düzenlenir. Miting sonrası MTTB izinsiz gösteri yaptığı gerekçesiyle kapatılır.
   <br/>
   <br/>
   Birlik resmen kapalı olmasına karşın faaliyetlerine ara vermez. Bu dönemde birliğin altına imza attığı en büyük olay Tan Matbaası'nın basılmasıdır. Birlik üyelerine göre Tan, Görüşler, Yeni Dünya, Gün gibi gazete ve dergiler gençleri infiale sürüklemektedir. Bunu önlemek için toplanan MTTB'li gençler Beyazıt meydanından yürüyüşe geçer. Tan gazetesinin kapalı olan kapı ve kepenklerini kırarak içeri girerler ve binadaki eşyaları tahrip ederler. Kalabalık dağılmadan Taksim meydanına kadar yürüyerek Yeni Dünya binasını da tahrip eder. 15 Aralık 1946'da ise Talebe Birliği adıyla kurulur. 17 Aralık 1947'de de Bakanlar Kurulu kararıyla Milli Türk Talebe Birliği ismini alır. 1950 yılına kadar komünizme karşı protesto gösterileri düzenlenir.
   <br/>
   <br/>
   Solun kontrolüne geçiyor
   <br/>
   <br/>
   Demokrat Parti iktidarının ardından MTTB yavaş yavaş CHP'nin kontrolü altına girer. Bu dönemde sağcıların toplandığı yer Milliyetçiler Derneği olur. DP tarihi bir hata yaparak bu derneği de kapatınca bütün öğrenci dernekleri solcuların eline geçer. MTTB 1960 İhtilalinde "Ordumillet elele" diyerek darbe isteyenlerin örgütlendiği bir çatı işlevi görür. Bu durum 1965 yılına kadar devam eder. Ancak altmıştan sonra sağcı gençler beş yıl boyunca birliği ele geçirebilmek için yoğun bir gayret sarf eder. 1965'teki olaylı kongre sonucu başkanlığa seçilerek MTTB'nin sol ile olan ilişkisine son veren Rasim Cinisli bu dönemi şöyle anlatıyor: "Demokrat Partili gençler olarak birbirimize savunma güdüsüyle yapıştık. Hayatın içinden birbirine yakın olan insanlardık. 1960'tan sonraki dönemde 65'e kadar üniversitenin içinde milliyetçi grubu bir araya getirdik. En çok kullandığımız argüman milliyetçilikti. 1962'de karşımızda sol grupların hamileri olan Tarık Zafer Tunaya, İsmet Giritli, Sıddık Sami Onar gibi hocalar olmasına rağmen Hukuk Fakültesi'nde talebe cemiyeti seçimlerini kazandık. Bu dönemde Ali Fuat Başgil, Mümtaz Turan ve Nurettin Topçu gibi hocaların hizmetleri unutulmaz. Üniversite yönetimine rağmen kazandık. Ardından İktisat, Edebiyat ve Fen Fakültesinin Talebe Cemiyeti seçimlerini kazandık. Böylece MTTB başkanlığının altyapısını hazırladık."
   <br/>
   <br/>
   İsimleri kuyruktu
   <br/>
   <br/>
   Altmış sonrası sağcı gençler için üniversite ortamı hiç de iyi değildir. Solun egemen olduğu okullarda ünlü hocalar da Demokrat Parti'ye sempatisi olan sağcı gençlere iyi bakmaz. Bu dönemde sağcı gençlerin ismi kuyruk ya da düşüktür. Yine bu dönemde üniversitede "gerici" avı vardır. Ava çıkanlar ise güvenlik güçleri değil, reform yanlısı olduklarını söyleyen sol görüşlü öğrencilerdir. Rasim Cinisli'den sonra milliyetçi muhafazakâr geleneğin devamı olarak başkan seçilen İsmail Kahraman o günlerde yaşadıklarını şöyle anlatıyor: "Üniversitede gerici avı vardı. Biz avdık, bizi Sulhi Dönmezer'in karşısına çıkarıp bir kişi daha avladık diyorlardı. İlhan Darendelioğlu, Kadir Mısıroğlu avlanıp getiriliyordu."
   <br/>
   <br/>
   Cinisli'nin genel başkan olduğu MTTB kongresi oldukça tartışmalı geçer. Birlik tüzüğü kongre tarihini başkanın yetkisine bırakmıştır. Yüksel Çengel tehlikenin farkına varmıştır ve bir türlü kongre kararı almaz. Gerisini o günleri yaşayan İsmail Kahraman'dan dinliyoruz: "Başkan kongreye gitmeyince başkan yardımcısı ben açarım kongreyi dedi. Önce İzmir'de bir kongre oldu ama Yüksel Çengel kongreyi iptal etti. Ardından Bursa'da bir kongre açıldı. Bizim adayımız milliyetçilerin adayı Rasim Cinisli idi. Bursa Valisi Vefa Poyraz kongreyi kabul etti ve Cinisli başkan seçildi. Aynı dönemde Çengel de İstanbul'da bir kongre açınca iki başlılık ortaya çıktı. Sonunda İstanbul Valisi sirküleri Rasim Cinisli'ye vermek zorunda kaldı." Cinisli'den önceki genel başkan Yüksel Çengel döneminde MTTB'nin tavanı ile tabanı arasında ilginç bir zıtlık vardır. Okullardaki öğrenci cemiyetleri sağcıların kontrolündedir ancak MTTB yönetiminde solcular vardır. O dönemde Deniz Gezmiş ve arkadaşları da MTTB üyesi olurlar. Rasim Cinisli'nin başkan seçilmesiyle birlikte sol dernekler MTTB'den ayrılıp Türkiye Milli Talebe Federasyonu (TMTF) çatısı altında toplanır. Rasim Cinisli döneminde solcular kendi içlerinde fraksiyonlara ayrılmaya başlasalar bile sağda henüz böyle bir ayrım yoktur. Demokrat Parti sempatizanı ve milliyetçi olmak temelinde birleşen sağcılar MTTB çatısı altında bir araya gelmeyi başarır. Bu bütünlük altmışların sonuna kadar devam eder.
   <br/>
   <br/>
   Hükümeti etkilediler
   <br/>
   <br/>
   Cinisli'nin 1.5 yıllık genel başkanlığının ardından İsmail Kahraman başkan seçilir. Cinisli'ye göre İsmail Kahraman, Alparslan Türkeş'in de desteğiyle tek başına aday olur ve başkanlık koltuğuna oturur. Kahraman'ın iki yıllık başkanlık süresi öğrenci hareketlerinin arttığı döneme rastlar. İsmail Kahraman, başkanlığı döneminde MTTB'yi silahlı eylemlerden uzak tutar. Nitekim onun döneminde birliğin üyesi olan sadece bir genç hayatını kaybeder. İsmail Kahraman MTTB'nin AP iktidarını desteklediği yönündeki iddialara şiddetle karşı çıkıyor. Kahraman'a göre birlik AP'yi ve CKMP'yi tutmuyordu ama onlara karşı da değildi, ancak CHP'ye ve TİP'e karşıydı. Cinisli ve Kahraman döneminde sağı birleştirmeyi başaran birlik antikomünist ve milliyetçi muhafazakâr çizgi yapısıyla birçok eylemin altına imza atar. 29 Mayıs 1965'te İstanbul'un kurtuluşu ilk kez kalabalık bir mitingle kutlanır. O tarihe kadar birkaç askerin kutladığı "Fetih" bu kutlamanın ardından her yıl geniş bir katılımla kutlanmaya başlanır. Aynı yılın mayıs ayında Keşmir ihtilafı yüzünden Hindistan'ın Pakistan'a saldırması üzerine, Sultanahmet meydanında Keşmir Mitingi düzenlenir ve Hindistan protesto edilir. Rasim Cinisli'nin ifadesiyle AP hükümeti bu miting sonrası Keşmir politikasını değiştirmek zorunda kalır. Birleşmiş Milletler Genel Kurulu'nun Kıbrıs'la ilgili Türkiye aleyhine karar vermesi üzerine MTTB ülke genelinde protesto mitingleri başlatır. 1967 yılında Papa VI. Paul'un Ayasofya'yı ziyaret ederek dua etmesini protesto etmek amacıyla Ayasofya'da iki rekat mescid namazı kılınır. Bu 1943 yılından beri Ayasofya'da kılınan ilk namazdır. Aynı yıl içinde TİP'in önderliğinde Taksim meydanında düzenlenen Uyanış Mitingi'ni gölgede bırakacak Şahlanış Mitingi düzenlenir.
   <br/>
   <br/>
   MTTB sağdaki fikri oluşumların da temelinin atıldığı bir kurum haline dönüşür. Alparslan Türkeş Cumhuriyetçi Köylü Millet Partisi'ni kurduğu günlerde Ülkü Ocaklarının da temelini atar ve hazır bir kitle bulur. Birlik ilk parçalanmayı böyle yaşar. Kendini daha milliyetçi tanımlayanlar ayrılarak Ülkü Ocakları çatısı altında toplanır. Necmettin Erbakan'ın ortaya çıkmasıyla da MTTB Erbakan çizgisine girer. AP çizgisindeki Komünizmle Mücadele dernekleri de birlikten ayrılır. Erbakan'ın ortaya çıkışında ve üniversitelerde taban bulmasında birlik etkin bir rol oynar. Bu da MTTB'nin kendi kendini inkarı anlamına gelir. Birlik bir süre sonra bozkurt olan amblemini de değiştirerek milliyetçi gruplarla olan ilişkisini tamamen koparır. 12 Ağustos 1969 yılında İsmail Kahraman'dan sonra başkanlığa seçilen Burhanettin Kayhan döneminde MTTB, kendini milliyetçilikten çok inançlarıyla tanımlayan grupların kontrolüne geçerek sağda birlik misyonunu tamamlar.
   <br/>
   <br/>
   Kim daha muhalif?
   <br/>
   <br/>
   Ömer Laçiner tarafından muhalif olmamakla ve varlık sebepleri sadece solculara karşı olmakla sınırlandırılsa da MTTB kendini öyle görmüyor. Rasim Cinisli'ye göre 68'deki solcular muhalif değil aksine ihtilalden beslenen bir gruptu; "68 kuşağı yönetime başkaldırı değildir. Yönetime hizmet edenlerdir. Onlara sırt verenlerdir. 27 Mayıs soldu, onlar da 27 Mayıs ürünleridir. Devletin tutmuş olduğu sol frekanstan, devletin imkanlarından yararlanarak büyüdüler. Bizim gibi yoksulluk içinde yapılmış bir mücadele değil. İçeriden ve dışarıdan destek görerek yapılmış bir harekettir 68 kuşağı denen hareket. Sol, demokrasinin imkanlarını kullanarak kendi ideolojisini üretmeye çalıştı, biz ise bölücü ve ayrımcı hareketler karşısında mücadele vermek zorunda kaldık. Solun isyanı devam ediyorsa, milletin faydasına olan bir isyan değil, ayrımcı gücün isyanıdır. Eğer bir başkaldırı varsa biz yaptık, milliyetçi gençlik yaptı." Peki ya kendileri AP iktidarından destek görmemişler miydi? Ya da iktidar tarafından solcu öğrencileri kontrol için desteklenmemişler miydi? İşte Cinisli'nin cevabı: "Ben devlet tarafından kullanıldığımızı hissetmedim. Aksine resmi makamların engelleriyle karşılaştım. AP iktidarı TMTF'ye gösterdiği hoşgörü ve yardımı bizden esirgerdi. Benim dönemime kadar Birlik, CHP'nin bir kolu gibi çalışıyordu. Bizim Adalet Partisi'yle hiçbir bağlantımız yoktu. Benim fikrim vardı ama MTTB'yi AP'nin istediği istikamette yönlendirecek hiçbir işin içine girmedim."
   <br/>
   <br/>
   Sağcıysan MTTB'lisin
   <br/>
   <br/>
   Bugün ellili yaşlarını yaşayan ve gençliğinde kendini milliyetçi muhafazakâr olarak tanımlayan her sağcının bir şekilde yolunun MTTB ile kesiştiğini söylersek abartmış olmayız. Birlik bu anlamda siyaset okulu işlevi de gördü. İsmail Kahraman'ın ifadesiyle de bugünkü Meclis'in yüzde 50'den fazlasının MTTB geçmişi var. Peki MTTB kendine gönül verenleri bir araya toplamak dışında ne gibi fonksiyonlarda bulunmuştu. Rasim Cinisli MTTB'nin mikrofon alışkanlığı, cemiyetçilik ve kulis faaliyetleri anlamında bugünün siyasetçilerine şekil verdiğini düşünüyor. İsmail Kahraman ise MTTB'yi bir akademi olarak tanımlıyor ve üniversite öğrencilerini siyasi ve ekonomik olarak hayata hazırladığını düşünüyor; "Derneklerle uğraşanlar gittikleri yerde aktif oluyorlar, o aktivite onları yükseltiyor. Toplum huzuruna meseleleri bilerek çıkıyor ve kazanıyorlar."
   <br/>
   <br/>
   Sağ nerede hata yaptı?
   <br/>
   <br/>
   Rasim Cinisli sağcıların da her zaman özgürlük ve eşitlikten yana olduğunu ancak bunu sol kadar çok dile getirmedikleri için yanlış yaptıklarını söylüyor. Ona göre sosyal adaleti diline dolayan sol olmasına rağmen bunu gerçekleştiren hep sağ olmuştu. Şimdi yazının girişindeki fotoğrafa dönecek olursak, aslında neden o karede 68'li bir solcu değil de bir sağcı olduğunu anlayabiliriz. Çünkü sağ toplumu daha iyi tanımış ve geleneksel değerleri yok saymadan evrensel olma yolunda ilerlemişti. Eskiden de düşünüp dile getirmedikleri eşitlik, adalet ve sosyal devlet ilkesini artık sesli olarak ifade ediyorlar. 68'li yılların üzerinden çok zaman geçti. O gün farklı kutuplarda olanlar bugün neredeyse birbirleriyle aynı şeyleri söylüyorlar. Ancak Türk halkı Avrupa'nın tersine bu kuşağın solcularına değil sağcılarına oy vermeyi tercih etti. Dolayısıyla bugün Fischer ve Avrupa'nın sol liderleriyle aynı fotoğraf karesinde buluşanlar da 68'de "kuyruk" olarak tanımlanan sağcı gençler oldu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-11035-26-68-kusagini-sag-temsil-ediyor.html), [web.archive.org (arşiv bağlantısı)](http://web.archive.org/web/20141027052240/http://www.aksiyon.com.tr:80/aksiyon/haber-11035-26-68-kusagini-sag-temsil-ediyor.html)
