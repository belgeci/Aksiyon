# Konservutavursız başkent

*Osman İridağ 2002.02.23*

<div>
 <p class="spot">
  "Kendi musikisini öz evladına öğreten konservatuvar bulunmayan tek başkent Türkiye'dedir". Bu sözler Devlet Bakanı Yılmaz Karakoyunlu'ya ait. Bakan olması dışında yazar ve musiki meraklısı bir kişiliğe sahip olan Karakoyunlu'nun sözleri Türkiye'de yıllardır varolan bir tartışmayı yeniden alevlendirdi
 </p>
 <p class="metin">
 </p>
 <img border="0" src="/web/20020325035921im_/http://www.aksiyon.com.tr/2002/377/resimler/konser.jpg"/>
 <p class="metin">
  Cumhuriyetin ilanından itibaren Batı değerlerinin kültürel alanda da etkin olması için geliştirilen politika sonucu Türk musikisi eğitimi yapılması 1975 yılına kadar mümkün olmamıştı. Buna mukabil Türk musikisi sevenler, gönüllü örgütlenme yoluyla uzun bir mücadeleden sonra ancak İstanbul'da bir Türk musikisi konservatuvarı açılmasını sağlamıştı. Yani bir tarafta resmi politika hayır diyor, diğer tarafta musiki sevenler kültürümüzün öz değerlerine bağlılık anlamında çalışmalar yapıyor. Bugün ise her iki özelliğe sahip olan bir isim konumunda bulunan Yılmaz Karakoyunlu'nun söyledikleri devletin içinde bulunduğu paradoksu açıkça gösteriyor.
 </p>
 <p class="metin">
  İstanbul'da açılan ilk konservatuvarın ardından bir çok ilde üniversiteler bünyesinde başka konsevvatuvarlar da açıldı. Ama başkent Ankara'da hâlâ açılmış değil. Son dönemde pek çok kez gündeme gelmiş olmasına rağmen ciddi bir çalışma da yapılmıyor. İsteyen başka şehirlerde eğitim alabilir düşüncesinden yola çıkarak başkentte bir Türk musikisi konservatuvarı olmasının çok da önemli olmadığı sonucuna varılabilir. Ancak Türk musikisine uzun yıllar hizmet veren isimlere göre başkentte olmamasının sembolik bir önemi var. Eğer Ankara'da bir üniversite bünyesinde dahi olsa, ya da mevcut Batı musikisi eğitimi veren konservatuvar içinde bir bölüm açılsa devletin yıllardır bu müziğe karşı uyguladığı ambargo resmen bitmiş olacak. Bu düşüncede olan müzikseverleri daha iyi anlayabilmek için cumhuriyet tarihinin müzik politikasına göz atmakta fayda var.
 </p>
 <p class="metin">
  Önce müzik inkılabı yapıldı
 </p>
 <p class="metin">
  Osmanlı Devletinde Batı müziği eğitimi 1827 yılında Saray bandosunun kurulmasıyla başlar. 1917 yılında kurulan Darü'l Elhan'da (Nağmeler Evi) ise hem Batı müziği hem de geleneksel Türk müziği eğitimi yapılır. Cumhuriyetin ilanından sonra ise Ankara'da müzik öğretmeni yetiştirmek amacıyla Musiki Muallim Mektebi hizmete açılır. 1926 yılında Milli Eğitim Bakanlığının aldığı bir kararla bütün okullarda klasik Türk müziği eğitimi kaldırılarak sadece Batı müziği eğitimine izin verilir. Ardından da Darü'l Elhan'ın Türk musikisi bölümü kapatılır. Ünlü Alman besteci Prof. Paul Hindemith Türkiye'ye davet edilir ve bir konservatuvar açması istenir. 1935 yılında Türkiye'ye gelen Hindemith, konservatuvarın Musiki Muallim Mektebi içinde açılmasını önerir. 1940 yılında ise konservatuvar yönetmeliği kabul edilir. Yasayla ilgili tartışmalar sırasında bazı milletvekilleri Türk müziği ve folklorunun Batılı eserlerin öne çıkarılması nedeniyle geri planda kalacağını belirterek konservatuvarın Türk ve Batı musikisi olarak ikiye ayrılmasını ve her iki müziğin de eğitiminin verilmesini ister. Dönemin Milli Eğitim Bakanı Hasan Âli Yücel ise bu tekliflere şiddetle karşı çıkar. Yücel'e göre sadece Batı musikisi eğitimi verecek olan bu kurum Türk hümanizmasını yansıtacaktı; "Biz, tiyatro ve opera şeklindeki temsil sanatını, bir medeniyet meselesi halinde alıyoruz. Bir gün bizim bütün insanlığın idrak edeceğine inanmış bulunduğumuz Türk hümanizmasının yepyeni bir safhası, Devlet Konservatuvarı'nın bağrından doğmaktadır. Türk hümanizması, beşer eserine istisnasız kıymet veren, ona zamanda ve mekanda hudut tanımayan bir anlayış ve duyuştur.... Müellif bizden olmayabilir. Bestekâr başka milletten olabilir. Fakat o sözleri ve sesleri anlayan ve canlandıran biziz. Onun için Devlet Konservatuvarı'nın temsil ettiği piyesler, oynadığı operalar bizimdir, Türktür ve millidir."
 </p>
 <p class="metin">
  Osmanlı musikisi milli değil!
 </p>
 <p class="metin">
  Hasan Âli Yücel ve onun gibi düşünenlere göre klasik Türk musikisi milli olmaktan uzaktı. Cem Behar cumhuriyetin resmi müzik politikasında Ziya Gökalp'in izleri olduğunu söylüyor. Ziya Gökalp "Türkçülüğün Esasları" kitabında Milli Musiki Sentezi olarak "halk türküleri artı Batı müziği armonisi"ni öngörüyor. Cem Behar ise bunu şöyle yorumluyor; "Türk milletinin özüne, ruhuna, benliğine tekabül eden türküler ile çağdaş medeniyete denk düşen Batı musikisi öğelerini kullanarak, senfoniler, konçertolar, oratoryolar vs. bestelenecek, böylece müzikte Türkiye Cumhuriyeti yeni bir medeniyet dairesine girmiş olacaktır." Behar, aradan geçen süre içinde devletin bu görüşlerinde ciddi bir değişiklik olmadığını da ilave ederek, hâlâ Ziya Gökalp zihniyetinin etkili olduğunu vurguluyor. Resmi politika gereği bir çok kent ve kasabada belediye ve dernek bandoları kuruluyor, çok sesli müziğin kuramına ilişkin kitaplar yayınlanıyor.
 </p>
 <p class="metin">
  Osmanlı musikisinin milli olmadığı iddialarına Türk kültürünü seven bir müzik adamı olarak konuşan Tuğrul İnançer şiddetle karşı çıkıyor; "Osmanlı musikisi, dili diye bir lâkırdı fevkalâde yanlış. Osmanlı, hanedanın ismidir, devletin değil. Devlet, Türk devletidir. Osmanlı diye bir millet; Osmanlıca diye bir dil ve müzik yok. Divan edebiyatına, saray edebiyatı diyorlar. Fuzuli, bırakın İstanbul'u, büyükşehri görmemiştir. Nabi Urfa'da oturmuş, sarayla alâkası yok."
 </p>
 <p class="metin">
  Otuzbeş yıllık mücadele
 </p>
 <p class="metin">
  Devletin yapmadığını İstanbul Belediyesi yapar ve 1943 yılında belediye bünyesinde kurulan konservatuvarda Hüseyin Saadettin Arel yönetiminde Türk müziği bölümünü hizmete açar. 1950'li yıllarda ise önce Mesut Cemil Tel'in öncülüğünde "Klasik Koro" kurulur, ardından Üsküdar Musiki Cemiyeti ve Şark Musikisi Cemiyetleri faaliyetlerine başlar. Geçtiğimiz yıl sanat yaşamının 50. yılını kutlayan Alaeddin Yavaşça başta olmak üzere, Prof. Ercümend Berker, Yılmaz Öztuna ve bir kaç musikisever ısrarla Türk musikisi eğitimi verilecek bir konsvervatuvar açılması için bütün iktidarlar döneminde kulis yapar. 35 yıllık bir mücadele sonrası Süleyman Demirel'in başbakanlığı döneminde (1975) izin alınır ve bir yıl gibi kısa bir süre içinde İTÜ Devlet Konservatuvarı eğitim hayatına kazandırılır.
 </p>
 <p class="metin">
  Alaeddin Yavaşça, devletin samimiyeti konusunda şüphelerinin devam ettiğini söylüyor; "Yasak savmak kabilinden bir kaç konservatuvar açıldı. Eskiden belediyeye bağlı olan konservatuvar bugün İstanbul Üniversitesi bünyesinde ama kadrosuzluktan doğru dürüst konser bile veremiyor. Biz devletin samimi olması için gayret gösterdik. Eğer samimi ise Ankara'da da kurulabilir. Batı müziği konservatuvarı içinde bir bölüm olarak da açılabilir." Yılların deneyimli sanatçılarından Nevzat Atlığ da sembolik değeri olması bakımından Ankara'da açılacak Türk musikisi konservatuvarının çok önemli olduğuna dikkat çekiyor; "Ankara'da geniş bir Türk musikisi muhiti mevcut. Öğretim üyesi ve altyapı sorunu çekilmez."
 </p>
 <p class="metin">
  Milad hâlâ 1923
 </p>
 <p class="metin">
  Kültür Bakanlığı bütçesi tartışmalarında da konu gündeme gelir. 2000 yılı Bakanlık bütçesi görüşmeleri sırasında Anavatan Partisi Grubu adına konuşan dönemin Balıkesir Milletvekili Agâh Oktay Güner, "Türkiye Cumhuriyeti'nin başkenti Ankara, ne yazık ki, bir milli kültür merkezinden mahrumdur. Bu merkezin çatısı altında bir Türk musikisi konservatuvarı kurulmalıdır" diyerek bu eksikliğe dikkat çekmişti. Ancak hâlâ bu konuda ne Kültür Bakanlığı'nın, ne de YÖK'ün bir çalışması yok. Resmi politikanın bu konuda ne kadar katı olduğunu kabinenin bir başka bakanı açıkça ortaya koyuyor. 1940'lı yılların Milli Eğitim Bakanı Hasan Âli Yücel, Batı musikisini yerli ve Türk olarak tanımlıyordu. Şimdiki Milli Eğitim Bakanı Metin Bostancıoğlu, çok daha genel bir tanım ortaya koyuyor; "Bizim miladımız 1923'tür."
 </p>
 <p class="metin">
  Söz bitti...
 </p>
 <p class="metin">
 </p>
 <p class="arabaslik">
  Prof.Dr. Nevzat Atlığ (Sanatçı)
 </p>
 <p class="metin">
  Talebi karşılayamıyoruz
 </p>
 <p class="metin">
  YÖK bünyesinde muhtelif illerde devlet konservatuvarları var. Bunları düşünecek olursak o zaman Ankara'da niçin yok sorusu akla geliyor. Türkiye'de nüfus arttıkça ve üniversiteler çoğaldıkça böyle bir konservatuvarın Ankara'da olması gerek. Bu musikiyi öğrenmek isteyen çok talebe var. Yüzlerce müracaat var ancak 40 kişi alabiliyoruz.
 </p>
 <p class="metin">
 </p>
 <p class="metin">
  Alaeddin Yavaşça (Sanatçı)
 </p>
 <p class="metin">
  Halk organize oldu
 </p>
 <p class="metin">
  Halk sahip çıktı musikiye; organize oldu, cemiyetler, dernekler kurdu. Batı müziği eğitimi vermek, Türk milletinin 10 küsur yüzyıldan beri gönlünden doğmuş musikiyi bertaraf etmeyi gerektirmez. Biz batılılaşmayı hüviyet değişitirmek olarak aldık ama yanlış. Saygıda, dürüstlükte, giyim kuşamda, devlet idaresinde medeni olmaktır. Ama bu, toplum kendi özelliklerin kaybetsin demek değildir.
 </p>
 <p class="metin">
 </p>
 <p class="metin">
  Prof. Dr. Cem Behar (Müzikolog)
 </p>
 <p class="metin">
  Yeni bir yöntem
 </p>
 <p class="metin">
  İstanbul'daki konservatuvar bütünsel olarak başarılı bir kurum değil. Eğitim felsefesi açısından çok katı, öğrenci seçim yöntemi yanlış ve kendi içerisinde çok katı teorik saplantıları var. Lise seviyesinde mi yoksa yüksekokul seviyesinde mi eğitim verdiklerine karar vermeleri gerek. Tek tek, küçük bireysel çıkışlar dışında araştırmaya yönelik hiçbirşey yapılmıyor. Eğer Ankara'da bir konservatuvar açılacaksa tamamen farklı bir yapı düşünülmeli.
 </p>
 <p class="metin">
 </p>
 <p class="metin">
  Osman Simav (Türk Musikisi
 </p>
 <p class="metin">
  Vakfı Yönetim Kurulu Başkanvekili)
 </p>
 <p class="metin">
  İlköğretimde dahi olmalı
 </p>
 <p class="metin">
  Almanya'da Alman müzik konservatuvarı veya Fransa'da Fransız müzik konservatuvarı yoktur. Daha doğrusu Batı müziği ile kendi müzikleri aynı ses sistemine sahip olan milletlerde ayrı bir konservatuvara gerek de yoktur. Çin, Japonya, İran, Yunanistan, Rusya, Arap ülkeleri ve Hindistan gibi kendine has müzikleri olan ülkelerde konservatuvarlarda kendi müzikleri öğretilmektedir. Türkiye'de ise anlaşılmaz bir şekilde Türk musikisi eğitimi ve öğretimine karşı bazen gizli, bazen de açıktan engelleme yapılmaktadır. Yeni Türk musikisi konservatuvarları kurulması yerine yurdumuzdaki konservatuvarların hepsinde Türk musikisi en az yüzde 50 ağırlıkta öğretilmelidir. Ayrıca ilköğretim ve liselerde de Türk müziği eğitimi verilmelidir.
 </p>
 <br/>
 <center>
  <a class="anaorta" href="http://web.archive.org/web/20020325035921/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/377/haberler/4.htm), [web.archive.org (arşiv bağlantısı)](http://web.archive.org/web/20020325035921/http://www.aksiyon.com.tr:80/2002/377/haberler/4.htm)
