# Önce Mülkiye sonra Siyasal

*Osman İridağ 2002.01.12*

<div>
 <p class="spot">
  "Önce Mülkiye sonra Türkiye" sözü, Türk siyasi tarihi ve bürokrasisine damgasını vuran Mülkiyeliler için kullanılanve çok tartışılan bir tanımlamaydı. İşte o Mülkiyeliler şimdi 'ayrıcalıklarının' belli olması ve diğerleriyle karıştırılmamaları için okullarının önüne Mülkiye sözcüğünün ilave edilmesini istiyor
 </p>
 <p class="metin">
 </p>
 <img border="0" src="/web/20020427113609im_/http://www.aksiyon.com.tr/2002/371/resimler/once.jpg"/>
 <p class="metin">
  "Başka bir aşk istemez, aşkınla çarpar kalbimiz...
 </p>
 <p class="metin">
  Ey vatan gözyaşların dinsin, yetiştik çünkü biz..."
 </p>
 <p class="metin">
 </p>
 <p class="metin">
  Her Mülkiyeli bu marşla yetişiyor ve Güngör Uras'ın bir yazısında belirttiği gibi; "Mülkiye'nin kapısından girenlere öyle bir 'zehir veriliyor ki... onlar kapıdan çıkarken, tek misyonlarının 'vatanı kurtarmak' olduğuna inanmış duruma geliyor. Kendilerini 'vatanın sahibi jandarması' sanıyor.(!)" Uras'ın biraz mizahi bir yaklaşımla ifade ettikleri aslında Mülkiyeliliğin ruhunda olan bir özellik. Çünkü Türkiye'nin yakın siyasi tarihinde, hatta Türkiye Cumhuriyeti'nin tarihinde onların damgası var. Özellikle bürokraside örgütlenen okul mezunları zaman zaman etkinliklerini yitirseler, kimi siyasi iktidarla yıldızları barışmamış olsa bile, birbirlerini kollamaları, Mülkiyelilik bilinci ve tabii ki Mülkiyelinin 'vatan aşkının daha çok olacağı düşüncesiyle' devletin kilit noktalarında görev almayı başardılar. Ancak Turgut Özal iktidarı Mülkiyelilerin devlet içindeki etkinliğini yok etti. Özal, bürokrasiyi DPT ve Hariciye ağırlıklı bir kadroya emanet edince Mülkiyelilere yol göründü. Ta ki doksanlı yılların ikinci yarısına kadar. Bu tarihten sonra unutulan Mülkiye iktidarı yeniden canlanmaya başladı ve Özal döneminde kaybettikleri kaleleri birer birer almaya başladılar. Hazine, Devlet Planlama Teşkilatı (DPT), Sermaye Piyasası Kurulu (SPK), Bankacılık Devlet Denetleme Kurulu (BBDK) ve İstanbul Menkul Kıymetler Borsası (İMKB) yeniden Mülkiyelilerin eline geçti.
 </p>
 <p class="metin">
  Her mezun Mülkiyeli olamıyor
 </p>
 <p class="metin">
  Mülkiyeliler ülkeye hizmet amaçlarını, marşlarına da yansıttıkları gibi, önce vatan ya da vatan aşkıyla özetleseler bile bu herkes tarafından böyle anlaşılmadı tabii ki. "Önce Mülkiye sonra Türkiye" sözüyle ödeşleşti Mülkiyeliler. Sürekli iktidarda olmaları ve Mülkiye mezunlarının bürokraside ve siyasette önlerinin açık olması "Mülkiye cuntası" tartışmalarını da beraberinde getirdi. Mülkiye karşıtlarınca "cunta" kurmakla suçlandılar. Bu ithama karşı Mülkiyeliler Birliği'nin ilk kadın başkanı Füsun Çiçekoğlu göreve geldiği günlerde "Keşke kurabilsek diyorum. Herhalde bazı şeyler çok daha iyi olur" diye cevap vermişti.
 </p>
 <p class="metin">
  Mülkiyeli olabilmek için Ankara Üniversitesi Siyasal Bilgiler Fakültesi'ni bitirmek gerekiyor. Ancak puanı tutturup bu okula giren herkes 'Mülkiyeli' olamıyor. Mülkiyelileri "Mülkiyeliler Birliği" temsil ediyor. Birlik Mülkiyelilik ruhuna aykırı hareket edenleri bünyesinde barındırmamayı tercih ediyor. Nitekim İçişleri eski Bakanı ve Elazığ Bağımsız Milletvekili Mehmet Ağar 1996 yılında ismi Susurluk kazasına karıştığı gerekçesiyle üyelikten ihraç edilmişti. Birlik Mülkiyeliliği "Bağımsızlık, demokrasi ve laiklikten yana olmak, hukuk devletini ve sosyal devleti savunmak olarak adlandırılacak bir ortak kimlik" olarak tanımlıyor ama uygulamada daha çok sol ağırlıklı bir birlik işlevi gördüğü söyleniyor.
 </p>
 <p class="metin">
  Mülkiye ismini tescil
 </p>
 <p class="metin">
  Yeniden ülke yönetiminde etkili olmaya başlayan Mülkiyeliler şimdi isimlerini "tescil" ettirmek istiyor. Bu amaçla Ankara Üniversitesi Siyasal Bilgiler Fakültesi'nin yanına "Mülkiye" eklenmesi için bir kanun teklifi hazırladılar. DSP'li Uluç Gürkan'ın önderliğinde 15 Mülkiye mezunu milletvekilinin imzası bulunan taslak kabul edilirse 1936 yılında kaldırılan Mülkiye ibaresi yeniden kullanılacak. Önerge verenlerle birlikte Meclis'te 29 Mülkiye kökenli milletvekili bulunuyor. Önergenin altında ilginç bir ismin de imzası var. Elazığ Bağımsız Milletvekili Mehmet Ağar, kendisini birlikten atmış olmalarına rağmen önergeye imza koymuş. İşte Ağar'ın da imzası bulunan teklifin gerekçesi: "Ülkemizin ve özellikle Cumhuriyetimizin siyasi, iktisadi, hukuki, idari ve mali yapısının oluşmasında fevkalade olumlu bir yeri bulunan bu eğitim kurumunun, ülkemizde kurulan ve kurulacak olan aynı adı taşıyacak başka siyasal bilgiler fakülteleri ile karıştırılmaması; özellikle bu eğitim kurumunun tarihi gelişim içinde Türk toplumunda yarattığı Mülkiye ve Mülkiyeli kavramlarının bugün olduğu gibi gelecekte de başkaları tarafından kullanılmayarak kendisine özgü kalabilmesi için adına 'Mülkiye' sözcüğünün eklenmesi yararlı görülmüştür."
 </p>
 <p class="metin">
  Tasarının öncülüğünü yapan Demokratik Sol Parti Ankara Milletvekili Uluç Gürkan ise neden böyle bir eyleme giriştiklerini şöyle anlatıyor: "Bu değişikliğin gerçek amaçlarından bir tanesi Mülkiye'nin kamu yararını öğretir bir fakülte olmasıdır. Eğitimi tamamen kamu yararı odaklıdır. Bu nedenle bütün Mülkiyeliler nerede olurlarsa olsunlar kamu yararını gözetmek zorundadırlar. Mülkiyeliler, kamu yararıyla diğer çıkarların çatıştığı noktada kamu yararı yönünde tavır almanın eğitimini alırlar. Bu özelliği, bu farklılığı belirleyebilmek, koruyabilmek ve tarihten gelen bağlarını kökleştirebilmek için Mülkiye isminin Siyasal Bilgiler Fakültesine eklenmesi zorunluluktur. Amaç nostalji değil, yaşayan bir ismi gerçek yerine koymaktır."
 </p>
 <p class="metin">
  İstanbul'da kuruldu, Ankara'nın sembolü oldu
 </p>
 <p class="metin">
  1859 yılında Mekteb—i Mülkiye—i Şahane olarak İstanbul'da faaliyete başlayan okul, 1936 yılında Ankara'ya taşınınca ismi de Siyasal Bilgiler Okulu olarak değiştirilmişti. Mülkiyeliler, diğer siyasal bilgiler fakülteleriyle karıştırılmaması için bu tasarıyı hazırladıklarını söylüyor. Kendisi Mülkiye mezunu olmayan fakülte dekanı Prof. Dr. Celal Göle kavram kargaşasına son vermek için böyle bir istekte bulunduklarını belirtiyor; "Bizim dışımızda İstanbul Üniversitesi Siyasal Bilgiler Fakültesi var ve basında haberler çıkıyor, hemen bizi arıyorlar. Bu işin örnekleri var. Yeni bir uygulama istemiyoruz, örnekleri var. İzzet Baysal Üniversitesi gibi." Ancak Ankara Üniversitesi Rektörü Prof. Dr. Nusret Aras teklifin uygun olmadığını düşünüyor. Geçtiğimiz ay okulun 142. kuruluş yıldönümünde konuşan Aras, rektörlüğün böyle bir görüşü olmadığını belirterek; "Neden eskiye dönüşü özlüyoruz. Diğer okullarla isminizin karışmamasını istiyorsanız, bunun yolu okulun ismini daha çok kullanmaktan geçer" diyerek olumsuz görüş belirtmişti.
 </p>
 <p class="metin">
  "Kimseye ayrıcalık verilemez"
 </p>
 <p class="metin">
  Eğer vakıf üniversiteleri sayılmazsa bu değişiklik sadece İstanbul Üniversitesi Siyasal Bilgiler Fakültesi için yapılmış olacak. Peki İstanbul, Ankara'nın bu teklifine nasıl bakıyordu? İ.Ü. Siyasal Bilgiler Fakültesi Dekanı Prof. Dr. Feryal Orhonbasık yasalar karşısında kimsenin ayrıcalığı olamayacağını belirterek teklife şiddetle karşı çıkıyor; "Her iki okul da aynı eğitimi veriyor. Yasal olarak mezun olanlar da aynı haklara sahip. Dolayısıyla eskiden gelen bir kurum olmaları dışında bir ayrıcalıkları olamaz. Tercihler ve puan konusunda bizim çok aşağıda olduğumuzu sanmıyorum. Bize gelen öğrenci profili de gayet kaliteli. Türkiye'nin geleceğinin şekillenmesinde bizim mezunlarımızın da büyük payı var. DPT'den Maliye ve İçişleri Bakanlığına kadar gayet geniş bir alanda hizmet veriyor mezunlarımız. Eğer geçmişten gelen bir isme sadık kalmak için bunu istiyorlarsa  o zaman Deniz Harp Okulu'nun da isminin Mühendishane—i Berri Hümayun olarak değiştirilmesi gerekir."
 </p>
 <p class="metin">
 </p>
 <p class="arabaslik">
  Bir tek cumhurbaşkanı olamadılar
 </p>
 <p class="metin">
  Mülkiye ve Mülkiyelilik doktora tezi bile oldu. Musa Hikmet Yavuzyiğit yazdığı tezde Mülkiye tarihinin 110 yıllık döneminde  Türkiye'ye 4 başbakan (Şükrü Saraçoğlu, Hasan H. Saka, Ferit Melen ve Mesut Yılmaz), 3 Meclis başkanı, Suriye'ye 2 cumhurbaşkanı ve bir başbakan, Irak'a da bir başbakan yetiştirdiğini ortaya çıkarmış. Ayrıca bu dönem içinde 4 Anayasa Mahkemesi üyesi, 2 rektör, 14 dekan, 182 profesör, 2 yargıtay, 13 danıştay ve 3 sayıştay başkanı, 411 diplomat, 158 müsteşar, 46 belediye başkanı çıkmış okuldan.
 </p>
 <p class="metin">
  Ünlü mezunlardan bazıları
 </p>
 <p class="metin">
  Deniz Baykal, Murat Karayalçın, Kurthan Fişek, Mehmet Ağar, Mümtaz Soysal, Şerif Mardin, İlber Ortaylı, Ahmet Turan Alkan, Mete Tunçay, Altan Öymen, Hasan Celal Güzel, Muammer Aksoy, Zekeriya Temizel, Akın İzmirlioğlu, Osman Birsen, Hikmet Uluğbay, Abdulkadir Aksu, Nuri Çolakoğlu, Nami Çağan, Hikmet Çetin, Yalım Eralp, Besim Tibuk, Vecdi Gönül, Prof. Ünsal Oskay, Filiz Dinçmen, İnal Batu...
 </p>
 <p class="metin">
  Mülkiyelilerin gurur duyduğu mezunlar gibi okulun ismine yakışmayan mezunları da olmuş. Mesela Abdullah Öcalan, öldürülen Hizbullah lideri Hüseyin Velioğlu, Dev—Genç'li Mahir Çayan gibi.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020427113609/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/haberler/4.htm), [web.archive.org (arşiv bağlantısı)](http://web.archive.org/web/20020427113609/http://www.aksiyon.com.tr:80/2002/371/haberler/4.htm)
