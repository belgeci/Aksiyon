# Güneş beni yaksın, denizler beni yutsun

*Osman İridağ Bilinmeyen-tarih*

<div>
 <font>
  <img border="0" height="1" src="/web/20050226080339im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20050226080339im_/http://www.aksiyon.com.tr/resim/408/26.jpg" vspace="5"/>
  </p>
 </font>
 <font class="content">
  Apartman girişindeki bisiklet gibi ceket ve ayakkabılar da her zamanki yerinde duruyor. Eve gelince oturduğu koltuğa ise kimse oturmuyor. Belki bir haber gelir diye evden çıkmayıp telefon başında saatler geçiriyor, gecenin bir vakti çalan sessiz telefonları onun sesini duyabilmek umuduyla açıyor.
 </font>
 <br/>
 <p>
  <font class="content">
   Hiç tanımadığı birinin ‘senin oğluna benziyordu’ sözleri üzerine İstanbul’dan Mardin’e gidip günlerce silahlar, dolandırıcılar, kaçakçılar arasında oğlunu arıyor. O güne kadar sıradan bir gişe memuru olarak çalışan “anne”, oğlunu kaybettiği günden itibaren sıradan olmaktan çıkıp “olağanüstü” davranışlarda bulunuyor.
   <br>
    <br>
     Sıradan insanlara olağanüstü gelebilecek bu davranışları sergileyen kişi Zuhal Olcay. Çocuğunu kaybeden bir annenin yaşadıklarını anlatan “Hiçbiryerde” isimli filmin başrol oyuncusu. Filmdeki adıyla Şükran, Haydarpaşa Garı’nda bilet satan, kocasını siyasi olaylar nedeniyle kaybetmiş bir kadındır. Bir gün 18 yaşındaki oğlu da kaybolur. Oğlu da siyasal olaylara karışmıştır ama annenin bundan haberi yoktur. O, kendi değerlerine göre yetiştiğine inandığı oğlunun yokolmasına anlam veremez ve aramaya başlar. Arkadaşlarına sorar, karakola gider, bir resmin peşinde Mardin’e kadar sürer yolculuğu. Bu arada Yakınlarını Kaybedenler Derneği’ne de sorar oğlunu. Oradan da bir haber çıkmaz ama o sırada dernekte kendisi gibi oğlunu arayan bir başka kadın daha vardır. Gerçek hayatta da kayıp olan oğlunu arayan Aysel Özbilici filmde sadece birkaç saniye görünüyor. İşte biz de Aysel Özbilici’yi bulduk ve filmi izledik. Hem filmde oğlunu arayan kadının yaptıklarını, hem de 10 yıldır kayıp oğlundan umudunu kesmeyen bir annenin yaşadıklarını anlamaya çalıştık.
     <br>
      <br>
       Ateşe bile atarım kendimi
       <br/>
       <br/>
       “Film benim hayatım, acı günlerimi tekrar yaşattı bana, izlerken ağlamaktan boğuldum. Çocuğunu kaybeden her anne çılgınca şeyler yapar. Hiçbirşeyi gözü görmez. Ateşe atarım kendimi, yeter ki oğlumu göreyim” diye söze başlıyor Özbilici. Oğlu Abdülhamit kaybolduğunda 22 yaşındaymış. On yıldır hiç haber alamamış ama hâlâ yaşadığına inanıyor. Kötü haber gelmedikçe kendini teselli ediyor ve umudunu korumayı başarıyormuş. Nasıl kaybolduğunu ise dün gibi hatırlıyor; “Otistikti benim çocuğum. Kaybolmadan bir hafta önce bir gün akşam eve geldi ‘Üç arkadaşım oldu, beni gezdirip çay ısmarladılar’ dedi. Başta şüphelenmedik. Sonrasında ise kırmamak için bir şey söylemedim. Ama bir hafta sonra kayboldu. O sırada bahsettiği üç kişiyle birlikte görenler olmuş. Gidiş o gidiş.” Abdülhamit’in kaybolması Aysel Özbilici’nin de bütün hayatını değiştirmiş. Tam yedi yıl boyunca yatak yüzü görmemiş. Oğlunun acısını betonda yatarak bastırmaya çalışmış. Elbiselerini hâlâ saklıyormuş, her an dönecekmiş gibi yemekleri fazla yapıp tabağını ayırmaya devam etmiş.
       <br/>
       <br/>
       “Hamit’im ölmedi ki”
       <br/>
       <br/>
       Abdülhamit’in kaybolmasının üzerinden birkaç yıl geçince küçük oğlunu sara hastalığı nedeniyle kaybetmiş. Ardından babasını, sonra kendi kardeşini ve üç yıl önce de kocasını yitirmiş talihsiz anne. Peki bütün bu acılar kayıp oğul acısını bir ölçüde azaltmamış mı? İşte cevabı; “Kaybettiklerimin toprağına sarılıp ağlıyorum. Ölüm kader diyorsun alışıyorsun. Hamit’im öyle değil ki. Ölmedi ki o. Ne diye ağlayayım. Aklım duruyor, sinirleniyorum, deliriyorum. Ama o ölmedi. Bir gün çıkıp gelecek.”
       <br/>
       <br/>
       Filmde dikkat çeken şeylerden biri sessiz telefonların sayısının artmasıydı. Meğerse kaybolan kişinin evine gelen sessiz telefonlar artıyormuş. Özellikle evden kaçan ve dönmeye yüzü olmayanlar evi arayıp herşeyin normal olup olmadığını kontrol edermiş. Telefonların yönlendirilmesiyle de bir çok kaçak yakalanmış. Aysel Özbilici’nin evine de sessiz telefonlar gelmiş. Ama bunların hepsi iyiniyetli telefonlar olmamış. Dolandırıcılar arayıp oğlunun yaşadığını ama şartları olduğunu söylemiş. Tek başına gelirse oğlunu göstereceklerini söyleyenlerin peşinden gitmiş, sonra dolandırıcı olduklarına şahit olmuş. Bir başkası ‘İşte bu senin oğlunun ayakkabısı’ deyip bir çift ayakkabı getirmiş. Çaresizlik ve sevinçle ayakkabıları öpmüş günlerce. Onların da sahtekâr olduğu ortaya çıkmış ama o umudunu yitirmemiş.  Yanımda olsaydı şimdi 32 yaşında olacaktı ve ona söz verdiğim düğünü yapacaktım diyor; “Kaybolmadan önce takım elbise yapmıştı babası. Birkaç ay önce ‘Anne beni neden evlendirmiyorsun?’ diye sormuş, ben de ‘Tamam oğlum senin için memlekete (Siirt) gidip kız bakacağım, davullu zurnalı düğün yapacağım’ demiştim. Bazen diyorum ki acaba gelirse ne yaparım. Sonra da kendi kendime bir hafta davullu zurnalı düğün yaparım diyorum.”
       <br/>
       <br/>
       Oğlumdan bir haber mi var?
       <br/>
       <br/>
       Zaman zaman kalabalıklar içinde oğlunu gördüğünü söyleyen Aysel Özbilici bizim kendisiyle görüşüyor olmamızdan da kendine göre bir anlam çıkararak “Yoksa siz ölüm haberini falan mı duydunuz” diye sordu. Verdiğimiz cevapla rahatladı ve gözyaşları içinde sürdürdü konuşmasını; “Sana vız gelir ama o benim ciğerim. Otistik falan diyorlar. Benim için dünya güzeliydi, o günden sonra hiçbir şey yaşamadım. Yüzüm gülmedi, bayram görmedim. Her akşam eve geldiğinde ‘Anne ben Hamit’ derdi, ben de ‘Annen kurban olsun sana’ derdim. O günleri bekliyorum ben.”
       <br/>
       <br/>
       Aysel Özbilici’nin bir saate yakın anlattıklarını dinledikten sonra ‘ateşin sadece düştüğü yeri yaktığını’ bir kez daha anladık. O kadar acıya biz bir saat dayanamazken o yıllarca dayanmıştı. Yanından ayrıldık ama son söylediklerini unutmak mümkün değildi; “Onu denize mi attılar, kurban olayım beni atsalardı. Güneş yakıyorsa oğlumu, onu değil beni yaksın. Yağmur benim üstüme gelsin. Vallahi billahi eğer karların, yağmurların altında kalmışsa, o değil ben kalayım.”
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=1921), [web.archive.org (arşiv bağlantısı)](http://web.archive.org/web/20050226080339/http://www.aksiyon.com.tr:80/detay.php?id=1921)
