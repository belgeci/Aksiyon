# Haksızlık yapandan hesap soracak

*Osman İridağ 1999.12.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hükümetleri yıkan adam vatanına döndü. 16 ay önce Fransa'da yakalandığı zaman, Türkiye'ye iade edilmemek için herşeyi yapan ancak aradan geçen zaman içinde bu fikrinden vazgeçerek
  </font>
 </div>
 <div id="newsText">
  <font class="detail-text">
   Türkiye'ye dönmek isteyen Alaattin Çakıcı şimdi Kartal Cezaevinde hakkında verilecek hükmü bekliyor. Adı hep kavgayla, ihalelerle ve siyasilerle olan ilişkileriyle gündeme gelen Çakıcı'yı en iyi tanıyanlardan biri 25 yıldır Çakıcı ailesinin avukatlığını yapan Muhiddin Yüzüak. Yüzüak'la o âlemin avukatlığını, yeraltı dünyasındaki muhtemel kırılmaları ve Çakıcı'nın bundan sonra neler yapacağını konuştuk.
   <br/>
   <br/>
   Bizde Avrupai anlamda mafya yok
   <br/>
   <br/>
    İsminiz hep kamuoyunda mafya olarak adlandırılan isimlerin avukatlığı ile gündeme geliyor. Hasan Heybetli, Alaattin Çakıcı, Ömer Lütfi Topal'ın imam nikahlı eşi Hilal Altıntaş ve Sedat Peker bizim bildiklerimiz. Belki bizim bilmediğimiz müvekkilleriniz de vardır. Neden hep bu dünyanın avukatlığını yapıyorsunuz?
   <br/>
   <br/>
   Ben Türkiye'de bu sayılan isimlerin mafya olarak nitelendirilmesine karşıyım. Sözünü ettiğiniz arkadaşlar kendilerini işadamı olarak görüyor. Bu isimleri mafya olarak göstermek doğru değil. Ben onları işadamı olarak; eğer geçmişte sabıkası varsa da sabıkalı olarak kabul ediyor ve avukatlıklarını yapıyorum.
   <br/>
   <br/>
    Mafya nedir peki?
   <br/>
   <br/>
   Mafyayı kanun dışı illegal yollarla hadiseleri değerlendiren ve dünyanın yaşam biçimini kendi tarzlarına göre yönlendirmek isteyen ve toplumun genelinden ayrılan kişilerin bir müessesesi olarak görebilirsiniz.
   <br/>
   <br/>
    Türkiye'de bu anlamda mafya var mı?
   <br/>
   <br/>
   Avrupai mânâda Türkiye'de mafya yok. Henüz organize olmamışlardır. Avrupa'daki ya da ABD'deki mafyalara baktığınız zaman birtakım gelir kaynaklarının olduğunu; mesela siyasilerle içiçe olduklarını, kendilerini savunan siyasetçi bulundurduklarını, büyük gazino işlettiklerini, uyuşturucu ticaretiyle meşgul olduklarını, hatta beyaz kadın ticareti yaptıklarını görürsünüz.  Türkiye'de ise mafya dediğimiz insanlar böyle bir organizasyon içinde olmamışlar, olamamışlardır da. Sayılamayacak kadar azdır.
   <br/>
   <br/>
    Türkiye'de bunlar yok mu? Uyuşturucu ve silah kaçakçılığı, siyasi ilişkiler. Susurluk'ta ortaya çıkan bazı gerçekler var. Mafya, siyaset, devlet ilişkisi o kazadan sonra gündeme yeniden geldi ve ciddi iddialar ortaya atıldı. Bu da mı sayılamayacak kadar küçüktü?
   <br/>
   <br/>
   Büyütüldüğü kadar, topluma empoze edildiği kadar ses getiren bir olay değil. Susurluk'ta elbette siyaset, mafya ve bir bürokrat bağlantısı var. Ama büyütüldüğü kadar bir bağlantı göremiyorum. Bu yüzden de Susurluk'tan beklenen sonucun hiçbiri çıkmamıştır. Dağ fare doğurdu orada.
   <br/>
   <br/>
   Bu âlemdeki insanları seviyorum
   <br/>
   <br/>
    Siz mafya avukatlığını evliliğe benzetiyor ve artık alıştık diyorsunuz. Biliyorsunuz insanlar iki türlü evlenir, ya isteyerek ya da  zorla. Siz isteyerek mi bunu tercih ettiniz?
   <br/>
   <br/>
   İkisi de değil, bunlar biraz tesadüftür. Türkiye'de hiç kimse işinden memnun değil. Ama ister memnun olun, ister olmayın bir kadınla evlenmiş ve bu evliliği sürdürmenin yükümlülüğünü omuzunuza almış bir aile reisi gibisiniz ve bunu da sürdürmek zorundasınız.
   <br/>
   <br/>
    Niçin, memnun olmadığınız bir eşten ayrılmak o kadar zor mu, boşanabilirsiniz?
   <br/>
   <br/>
   O kadar kolay değil. Eğer geleceğinizi garanti altına alacak maddi güce sahip olmamışsanız ve bundan başka yapacak bir işiniz yoksa kolay değil.
   <br/>
   <br/>
    Bu âlemin avukatlığını yapmak nasıl bir şey? Mesela onlardan etkileniyor musunuz?
   <br/>
   <br/>
   Beni hiç etkilemedi. Çünkü bu âlemdeki insanları, toplum her ne kadar bir çok yönden sevmiyorsa da ben çok seviyorum. Eğer üzerlerindeki o sisli bulut kalkarsa ya da siz tırnaklarınızla toplumun attığı çamuru kazırsanız ki, toplum onları biraz karanlık, vurucu kırıcı ve acımasız düşünüyor. Ben meslek hayatımda, toplumun onlara yüklediği sis perdesini araladım ve çamuru kazıdım. Altından pırıl pırıl insanlar çıktı. Bu insanlar zamanında iyi bir eğitim almış olsalardı veya yetiştikleri toplum biraz daha kültür düzeyi yüksek olsaydı böyle vurucu kırıcı ve acımasız insanlar gibi görünmezlerdi.
   <br/>
   <br/>
   Çakıcı çok iyi bir insandır
   <br/>
   <br/>
    Alaattin Çakıcı'yı ne zamandır tanıyorsunuz?
   <br/>
   <br/>
   Çakıcı ailesinin 25 yıldır avukatlığını yapıyorum. Babası rahmetli Ali Çakıcı'dan beri. Kendisinin, kardeşi Gencay Çakıcı'nın, Barış Çakıcı'nın, bütün ailenin aşağı yukarı avukatlığını yapıyorum.
   <br/>
   <br/>
    Çakıcı'yı avukat olarak değil de aile dostu olarak nasıl görüyorsunuz?
   <br/>
   <br/>
   Çok iyi bir insandır ve iyi bir dosttur. Maddiyata hiç değer vermeyen, eli açık, olduğu zaman harcayan birisi. Çakıcı'ya karşı çok dürüst olmanız lazım. Yanlışla aldatırsanız bir süre sonra o yanlışınızı söyler. Ben ona karşı yıllarca dürüst davranan ve dürüst hareket eden biriyim. Çok iyi dost ve arkadaşız. Her zaman dostluğundan istifade edilebilecek kadar olgun bir insandır.
   <br/>
   <br/>
    Ona gerektiğinde "Alaattin" diyecek ve bunu ekranlarda telaffuz edecek kadar yakınsınız. Bu yakınlığınızdan dolayı mı size Baro dava açmaya hazırlanıyor?
   <br/>
   <br/>
   Çakıcı iade edileceği gün en son benimle görüştü. Basına bir bülten vermek istiyordu. Fransız cezaevinde bülten yayınlamak şöyle dursun elinde kalem olması dahi yasak. Çakıcı Türkiye'ye gelmek üzere olduğu bir zamanda, bir konuyu anlatmak istiyorsa bunu benden başka kimin aracılığıyla yapacaktı.
   <br/>
   <br/>
    Bunda hukuki bir terslik yok mu? Çünkü siz dava dışı konularda da onun sözcülüğünü yapıyorsunuz.
   <br/>
   <br/>
   Bana göre yok. Çünkü bizim müvekkillerimiz bizi, kendi adlarına konuşalım, savunalım diye görevlendiriyor. Dava ile ilgili olmayan konularda da konuşurum. Mesela ailesi bir sıkıntı içerisindeyse, dava harici olan bu olayı dilekçeyle yazıp mahkemeye veririm, bu benim görevim. Oğlunun başına, çocuğunun başına bir kaza gelirse ben bunu da mahkemeye götürürüm.
   <br/>
   <br/>
    Bunu bir hukukçu olarak mı yoksa dost olarak mı yapıyorsunuz?
   <br/>
   <br/>
   Ne olursa olsun ben bunu asli görevlerim arasında kabul ediyorum. Onun için kendi yazdığı bülteni basına verdim.
   <br/>
   <br/>
   Haksızlık yapandan hesap soracak
   <br/>
   <br/>
    Sizin diğer müvekkiliniz Hasan Heybetli de perşembe günü Türkiye'ye geliyor. Alaattin Çakıcı geldi. Diğerleri yakalanıyor. Bütün bunların aynı zamana rastlamasını nasıl değerlendiriyorsunuz?
   <br/>
   <br/>
   Maalesef aylardır sulandırılan bir af yasası var. Bir yıl geçtiği halde çıkmadı. Belki de böyle bir af çıkarsa istifade ederiz diye düşünen sanıklar vardır. Avrupa'nın şartları Türkiye'den çok daha ağır olduğu için ordaki şartlara dayanamadığından Türkiye'ye isteyerek gelenler var. Alacakları cezanın miktarını hesap ederek Avrupa'da yattıkları ceza ile doldurdukları kanaati ile dönenler var.
   <br/>
   <br/>
    Alaattin Çakıcı'nın dönmesinde alacağı ceza etkili oldu mu?
   <br/>
   <br/>
   Fransa cezaevlerinde çok ağır koşullar vardı. Çakıcı'ya ağır eziyetler uygulandı. Bunun sonucu bana "Ben buranın cezaevi merkezlerinde her gün bin kere öleceğime ülkeme gider bir kere ölürüm bundan daha iyi" dedi.
   <br/>
   <br/>
    Ya da cezaevi maltalarına ve adliye koridorlarına yakın olmak için mi istedi?
   <br/>
   <br/>
   Alaattin Çakıcı diyor ki ben buz parkurunda bale yapan bir sanatçı değilim. Seçtiğim mesleğin kanunu, doğası bu. Kardeşimi de kaybedebilirim, evladımı da derken benim kardeşimden, evladımdan bir şey istemeyin, benimle bir hesabınız varsa ben geliyorum, cezaevi maltalarında ve adliye koridorlarında benimle görüşebilirsiniz diyor. Yoksa adliye koridorlarında, maltalarda kan akacak diye bir şey yok.
   <br/>
   <br/>
    Öç alma peşinde değil mi?
   <br/>
   <br/>
   Öç alma peşinde derken haksız yere kardeşi vurulmuş, canı yanmış, ölümden dönmüş kişinin ağabeyisi olarak ne düşünebilir, yahut ne düşünmesi beklenebilir. Elbette bu haksızlığı yapanlardan hesap soracak, sormak ister. Tabii bütün bunlar zamana bağlı olaylardır. Yarını bugünden konuşmak mümkün değil, bilhassa bu âlemde.
   <br/>
   <br/>
   Yeraltı dünyası şeffaflaşıyor
   <br/>
   <br/>
    Peki bugün yeraltı dünyasında neler oluyor? Herhangi bir anormal durum var mı? Yoksa herşey eskiden olduğu gibi güç dengeleri gözetilerek devam ediyor mu?
   <br/>
   <br/>
   Yeraltı dünyasından kimleri kastediyorsunuz bilmem ama Türkiye nasıl kabuk değiştiriyorsa bu alem de kabuk değiştiriyor. Yapılaşma küreselleşme ile birlikte değişiyor. Şeffaflaşıyor. Buna ayak uyduramayanlar yavaş yavaş dökülüyor. Bu âlemde belli bir noktaya gelmek çok önemli ama o noktada kalmak gelmekten daha önemli ve daha zor. Çünkü sahibi olduğunuz şöhreti ve parayı yerinde kullanmak çok önem arzeden bir olay. Bunu taşıyamayanlar yavaş yavaş yokoluyor.
   <br/>
   <br/>
    Taşıyıp taşımama anlamında bir kırılma sözkonusu mu?
   <br/>
   <br/>
   Ben bu işin içine yeni giren insanların daha kültürlü, hayata bakış açıları farklı ve olgun insanlar olarak değerlendiriyorum. Onun için yavaş yavaş Avrupa, Sicilya ve Amerika'da ki sistemin Türkiye'ye geldiğini, medyanın özellikle de özel kanalların buna zemin hazırladığını görüyorum.
   <br/>
   <br/>
    Nasıl yapıyor?
   <br/>
   <br/>
   Bu tür yapılaşmaya ışık tutuyor. Bütün dünyadaki olayları gösteriyor. Türkiye'deki organizasyon içerisinde yapılaşmak isteyen kişiler de bundan örnekler alıyorlar.
   <br/>
   <br/>
   Zamanı geldiğinde konuşacak
   <br/>
   <br/>
    Alaattin Çakıcı'nın çok şey bilmesine rağmen konuşmadığını düşünen insanların sayısı oldukça fazla. Sizce de konuşmuyor mu?
   <br/>
   <br/>
   Çakıcı'ya zamanı gelip sual sorulduğunda elbette konuşacak, niçin konuşmasın? Çakıcı bildiklerini anlatacak kadar yürekli ve izah edecek kadar cesur bir insan. Şu ana kadar kendisine önemli bir şey sorulup da ben bunun cevabını vermem dememiş ki. Zamanı geldiğinde sorulacak ve takır takır cevap verecek.
   <br/>
   <br/>
    Çakıcı'nın bildiklerini anlatması halinde bir çok siyasetçinin, politikacının, işadamının zor duruma düşeceği söyleniyor.
   <br/>
   <br/>
   Çakıcı zamanında yurtdışından gönderdiği kasetlerle konuşacağı kadar konuştu, suçlanacak kadar siyasetçiyi suçladı. İki tane hükümet düştü.
   <br/>
   <br/>
    Bu hükümetleri Alaattin Çakıcı mı düşürdü?
   <br/>
   <br/>
   Elbette. Çakıcı olmasaydı acaba Çiller hükümeti düşer miydi? Yılmaz hükümeti düşer miydi? Çakıcı'nın gönderdiği bantlar, bültenler ve mesajlar sonucu ve medyanın ağırlığını koymasıyla iki hükümet düşmedi mi?
   <br/>
   <br/>
    Şimdi olan korku da zaten Çakıcı'nın yeni hükümetler düşürecek kadar bilgiye sahip olduğu yönünde. Çekince de buradan kaynaklanıyor. Zaten kendisinin de yurt dışındakine benzer döndükten sonrasıyla ilgili bu yönde beyanları olmuştu?
   <br/>
   <br/>
   Bana göre, ileride ne gibi bilgiler ortaya çıkar onu bilmem ama şu anda böyle bir beyanı yok. Bunları kastetmiştir, geçmişte düşen hükümetlerin elemanlarını kastetmiştir. Yeni bir şey beklemenin anlamı yok.
   <br/>
   <br/>
    Alaattin Çakıcı'nın yeğeni öldürüldü, kardeşi vuruldu sesi çıkmadı. Bunun adı fırtına öncesi sessizlik mi?
   <br/>
   <br/>
   Kenan Ali Gürsel Çakıcı'nın yeğeni değil, yeğeniyle evli. Bayrampaşa'da 3 kişi bu taraftan, 4 kişi öbür taraftan öldürülmüştür. Çakıcı o zaman Fransa'da idi. Orada tutuklu olan, ağır şartlar altında kendi yaşam mücadelesini veren bir insan nasıl bir cevap verecekti? Türkiye'de en azından buranın koşullarına uygun bir cezaevi var, Türkiye'de kendisine Fransa'da olduğu gibi eziyet etmeyen bir cezaevi sistemi var. Elbette burayla orası farklıdır.
   <br/>
   <br/>
   Pazarlık yapmaya ihtiyacı yok
   <br/>
   <br/>
    Siz Alaattin Çakıcı'nın pazarlık yapmaya ihtiyacı yok diyorsunuz. Çakıcı devletle dahi pazarlık yapmaya gerek görmeyecek kadar güçlü mü?
   <br/>
   <br/>
   Şöyle kabul etmek lazım. Dürüst olan, faziletli olan bir  insan kendini her zaman güçlü kabul eder, güçlü olur. Çakıcı da bu manada ele alırsak güçlü bir insandır. İnanmış biri, kadere ve hayra inanıyor. Öldürüleceksem zaten öldürülürüm diye düşündüğü için rahat.
   <br/>
   <br/>
    Bu gücün kaynağı ne?
   <br/>
   <br/>
   Çakıcı belki iddia edildiği gibi Türkiye Cumhuriyeti tarafından kullanılan bir adam değil ama devlet aleyhine de hiç bir şey yapmamıştır. Gücü de burdan geliyor. Ne bir uyuşturucuya, ne bir kadın ticaretine, ne bir silah kaçakçılığına karışmamıştır. Ama bugün böyle gruplara bakıyorsunuz muhakkak altında ya bir uyuşturucu kaçakçılığı yada silah kaçakçılığı çıkıyor. Türkiye aleyhine yapılmış birtakım fiiller çıkıyor. Çakıcı'da bunu göremezsiniz.
   <br/>
   <br/>
   Email:oiridag38@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C193882A63B113E6BE310B96216B51F4?newsId=5662), [web.archive.org (arşiv bağlantısı)](http://web.archive.org/web/20130713133431/http://www.aksiyon.com.tr:80/aksiyon/newsDetail_getNewsById.action;jsessionid=C193882A63B113E6BE310B96216B51F4?newsId=5662)
