# Gemiden inme vakti

*Osman İridağ 2004.07.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sizinle paylaşmak istediğim çocukluktan kalma bir masalım var. Tekneden büyük, gemiden küçük, iç denizler için yapılmış bir yolcu gemisinin masalı bu. İç denizlerde gerektiğinde kıyıya çıkarak yakıt alıp yeniden yolculuğuna devam eden gemicik, bir gün ani bir fırtına sonrası kendini okyanusta bulur.
  </font>
 </div>
 <div id="newsText">
  <font class="detail-text">
   Kıyıdakilerle küçük gemidekiler arasındaki tek irtibat kaptan köşkündeki telsizdir. Kaptana gelen emir geminin yeniden karasularına döndürülmesidir. Ancak fırtına ters yönde estiği için gemi uzak ülkelere doğru sürüklenir. Fırtına diner ama personelin yaşamını sürdürmesi için gerekli malzeme sınırlıdır. Kürek çekecek adam sayısı az olmasına karşın kaptan köşküyle kıyı arasındaki telsiz konuşmalarının ardından bazıları gönüllü, bazıları ise zorunlu olarak gemiden ayrılır. Ne tayfalar kıyıda neler olduğunu bilir, ne de kıyıdakiler tayfaların durumunu. Tayfaların tek derdi gemiyi batırmadan karaya çıkartmaktır. Ancak okyanusu aşacak kadar güçlü bir gemileri olmadığı için ya yeni bir gemi bulmak ya da mevcut olanı geliştirmek zorundadırlar. Onlar da çareyi terk edilmiş bir adaya sığınmakta bulur. Adada yaşamlarını sürdürmeleri için gerekli ortamı oluştururlar. Aradan uzun yıllar geçer. Bu arada gemiyi büyütmek için ilkel bir tersane de kurulur. Bazıları unutulduklarını düşündükleri için kaderlerine küsüp boş vermeyi tercih ederken, bazıları ısrarla gemiyi onarıp büyütmenin yollarını arar. Bir süre sonra bu bir avuç isimsiz insan, eskisinden daha büyük ve daha güzel bir gemiyle "Vira bismillah" deyip rotayı çıktıkları limana çevirirler. Ne karadakilerin tayfalardan ne de tayfaların karada olup bitenlerden haberi vardır. Onları karşılayanlar arasında önceden ülkelerine dönenler de bulunmaktadır. Zor bir süreç yaşayan gemi yolcuları için, yeni bir sınav daha başlamıştır. Karadan ayrılışlarının üzerinden uzun yıllar geçtiği için hiçbir şey eskisi gibi değildir. Hayat değişmiş, aileler dağılmış, mülklerine el konmuştur... Çocukluğumda masalın sonunu hiç getiremeden uykuya dalardım. Ancak annemin beni öperken söylediği sözleri hiç unutmadım; "Gemiyi terk edenlerden olma"...
   <br/>
   <br/>
   Aksiyon 500. sayısıyla karşınızda. Tam 10 yıldır Aksiyon gemisinin içinde yer aldım. Zaman zaman zor dönemler geçirdik. Geminin su aldığı dönemlerde batmaması için diğer arkadaşlarımızla beraber kovayla suyu boşalttık. Kaptan köşkünün ya da kıyıdakilerin düşünceleriyle çatıştığımız zamanlar da az değildi. Hatta taban tabana zıt görüşlerimiz oldu. Ancak düşüncelerimi yolculuğun selameti açısından kendime sakladım. Önemli olanın bütünlük olacağını söyledim. Bu geminin (kaptan köşkü hariç) her yerinde çalıştım. Uzun yıllar birlikte yaşamanın getirdiği sorumluluğu hep hissettim. Bu nedenle benim görevim güvertede çalışmak deyip, kamaralarda yaşanan kargaşaya seyirci kalmadım. Ne sizler, ne kıyıdakiler geminin atlattığı fırtınaları gördünüz.
   <br/>
   <br/>
   Şimdi gemi limana yanaştı ve ayrılığın vakti geldi. Doğumuna katkı yaptığım bebek artık kocaman bir genç oldu. Dergi yayına başladığında toy bir delikanlıydım; o bana ben de ona çok şey verdik. Bu uzun maratonun finali ise 500. sayıya rastladı. Şimdi gidiyorum... Ama kalbim bu genç için atmaya devam edecek.
   <br/>
   <br/>
   Aksiyon'un sevdiğim bir sloganı var; "Habere yolculuk devam ediyor". Oradan devamla "hayata yolculuk devam ediyor" diyor ve Turkuaz'da daha aydınlık günlerde buluşmayı diliyorum...
   <br/>
   <br/>
   Sağlıcakla kalın...
   <br/>
   <br/>
   Not: Son üç yıldır Karakutu sayfalarını hazırladığım için vedayı da bu sayfada yapmak istedim.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=AD1B5BF5466434F07F20965B9C75DBCC?newsId=9195), [web.archive.org (arşiv bağlantısı)](http://web.archive.org/web/20120903135325/http://www.aksiyon.com.tr:80/aksiyon/newsDetail_getNewsById.action;jsessionid=AD1B5BF5466434F07F20965B9C75DBCC?newsId=9195)
