# HAGİ Mİ, MOUMA MI?

*Osman İridağ 2001.03.24*

<div>
 <p class="spot">
  Hagi ve Nouma birbirlerini aratmayacak kadar hırçın  futbolcular olsa bile aralarında —klasik deyimle— dağlar  kadar farklar var. Evet ikisi de  hırçın ve agresif. Sık sık kırmızı  kart görüyor, hakemlerle, rakip  futbolcularla kavga ediyorlar.  Ancak futbollarıyla kendilerini  taraftarlarına sevdirmeyi  başarıyorlar. Buna rağmen  onları birbirinden ve diğer  futbolculardan ayıran  farklar oldukça fazla
 </p>
 <p class="metin">
 </p>
 <img border="0" src="/web/20010629062525im_/http://www.aksiyon.com.tr/2001/329/resimler/Hagi.jpg"/>
 <p class="metin">
  Türkiye liglerinin en hırçın futbolcularının kim olduğu sorulsa pek çok isim sayılır. Ancak herhalde iki isimde mutabık kalınır. Biri Galatasaraylı George Hagi, diğeri ise Beşiktaşlı Pascal Nouma. Dört yıl boyunca Hagi, alanında tek başına top koşturmayı başardı. Hem saha içinde kral oldu, hem de hırçınlık ve agresifliğin en iyi örneklerini verdi. İlginç olan Hagi'nin dört yıl boyunca görülmeyen hırçınlıklarının bu yıl iyice artmış olması. Aslında artan Hagi'nin hırçınlığı değil, Galatasaray'ın geçtiğimiz yıllara göre daha problemli ve başarısız bir sezon geçirmesi (Türkiye ligleri için geçerli bu tabii ki), sevimli diktatör Fatih Terim'in ayrılması ve Hagi ayarında bir başka futbolcunun Türkiye liglerinde oynamaya başlaması idi.
 </p>
 <p class="metin">
  Her ne kadar Hagi ve Nouma birbirlerini aratmayacak kadar hırçın futbolcular olsa bile aralarında klasik deyimle dağlar kadar farklar var. Evet ikisi de hırçın ve agresif. Sık sık kırmızı kart görüyor, hakemlerle, rakip futbocularla kavga ediyorlar. Ancak futbollarıyla kendilerini taraftarlarına sevdirmeyi başarıyorlar. Buna rağmen onları birbirinden ve diğer futbolculardan ayıran farklar oldukça fazla.
 </p>
 <p class="metin">
  Hagi politikası
 </p>
 <p class="metin">
  Birincisi Hagi saha içinde ne kadar hırçınsa, saha dışında o kadar uyumlu ve sakin. Hagi için hırçınlık, maç bittiği zaman sona eriyor. Ona göre saha içinde herşey serbest. Çünkü kazanmak için her yolu deniyor ve bu amaçla futbol dışına çıkacak hareketlerde bulunuyor. Kariyerine yakışmayacak ölçüde denemez çünkü, onun kariyerinde hırçınlık hep vardı. Ancak çağdaş futbolda sertliğe ve kazanma hırsına yer varken sarı ve kırmızı kartların futbolcuyu cezalandırdığı bir sistemde, Hagi oynadığı takımlar için hep problem oldu. O nedenle Barcelona gibi dünyanın en iyi takımında kendine yer bulmakta zorlandı. Buna karşılık Nouma için hırçınlığın bir sınırı yok. O saha içinde olduğu kadar saha dışında da hırçın. Hiç kimseyle iyi geçinmek gibi bir derdi yok. Kızdığı bir seyirciye su şişesi atabiliyor, kafasına estiği zaman hiçbir yöneticiyi dikkate almadan soluğu Paris'te alabiliyor. Dolayısıyla Hagi kadar politik değil ve kişiliğinden hiçbir şekilde taviz vermiyor.
 </p>
 <p class="metin">
  Yalnız yıldız Nouma
 </p>
 <p class="metin">
  İkincisi Hagi gazetecilerle arasını iyi tutuyor. Seyircilerle olan diyaloğunun iyi olmasını da bu tavrına borçlu. Röportaj vermekten çekinmiyor, objektiflere gülümsüyor, şirinlik yapıyor. Bunda Fatih Terim'in etkisini de unutmamak gerek. O da saha içinde hırçın ama gazetecilerle, mesafeli de olsa sıcaktı. Nouma'nın ise gazetecilerle iyi geçinmek gibi bir sorunu yok. Gazetecilerle kolay kolay görüşmüyor, onlara şirinlik yapmıyor, hatta onlarla kavga bile ediyor. Fakat buna rağmen Beşiktaşlı seyircilerin sevgisini kazandı. Gazeteciler onu ne kadar kötü gösterse bile Beşiktaş'ta başka yıldız oyuncu olmaması Nouma'nın hanesine yazılan bir artı oldu. Oynadığı maçlarda iyiydi. Beşiktaş onsuz çıktığı maçların çoğunu kaybetti. Galatasaray ve Fenerahçe'ye göre star isimleri transfer etmekte zorlanan Beşiktaş'ta, seyirciler için Nouma, korunması ve kollanması gereken bir elmas olmayı hiçbir şey yapmadan haketmişti zaten. İşte bu sevgi Nouma'nın gece hayatına hoşgörüyle bakılmasını sağladı. Hatta "Naouma bizi diskoya götür" diye tezahürat bile yapıldı.
 </p>
 <p class="metin">
  Hagi ekipçi, Nouma kendine oynuyor
 </p>
 <p class="metin">
  Üçüncüsü, Hagi yalnız oynamayı sevmiyor. Lider ruhu var ve bunu saha içinde de, saha dışında da gösteriyor. Maç sırasında bütün futbolculara bağırıyor, kızıyor ancak bunu takımının kazanması için yapıyor. Diğer futbolcular, gerek onun yaşına, gerekse şöhretine saygıdan (Biraz da korkudan) Hagi'nin kendilerine bağırmasına ses çıkar(a)mıyorlar. Takımına sahip çıkıyor ve bunu da tirübünlere hissettiriyor. Kazanmak için yaptıklarıyla seyircilerin hırçınlığını hoşgörmesini sağlıyor. Takım içinde çok iyi anlaştığı ve liderliğini yaptığı bir grup var. Grup dışındaki futbolcular üzerinde de ağabeyliğini kabul ettirmiş. Nouma'nın böyle bir kaygısı da yok. O sadece kendine oynuyor. Onun için önemli olan Beşiktaş'tan çok kendisinin kazanması. Gol atacaksa Nihat, Ahmet Dursun ya da Mehmet değil kendisi atmalı. Şov yapılacaksa bunu da başkası değil sadece kendi yapmalı. Asisti yapmak yerine gol atmak onun için çok daha önemli. Ve takım içinde yalnız. Liderlik ruhu yok. Yaş itibariyle Hagi kadar büyük olmadığı için de diğer futbolcuların saygısını kazanmakta zorlanıyor.
 </p>
 <p class="metin">
  Dördüncüsü Hagi yönetimle olan problemlerini dışarı sızdırmamakta usta. Aynı zamanda futbolcu akadaşlarının haklarını koruma konusunda son derece başarılı. Gerektiği zaman tavır koyuyor ancak yönetimi kamuoyunda zor durumda bırakacak hiçbir davranışta bulunmuyor. Bu nedenle geçen yıl bir çok yıldız futbolcu maç başına paraya anlaşma yaparken o, parasını yıllık ücret olarak almayı başardı. Nouma'nın yalnız yıldız olması yönetimle ilişkilerini de etkiliyor. Trübünleri dolduracak başka yıldız olmaması Nouma'nın yönetim karşısında da güçlü olmasını sağlıyor. Kim ne derse desin, o yönetime karşı da gerektiği zaman tavır koymaktan çekinmiyor.
 </p>
 <p class="metin">
  Hem Avrupalı hem değiller
 </p>
 <p class="metin">
  Hagi ve Nouma'nın Türkiye'deki davranışlarının kaynağında da birbirine benzeyen nedenler var. Karpatların Maradona'sı olarak adlandırılan Hagi, çok iyi bir futbolcu olmasına rağmen UEFA ve FIFA nezdinde hiçbir zaman hakettiği yere gelemedi. Çünkü Avrupa'nın içinden çok, dışından kabul edilen bir ülkede doğmuş ve büyümüştü. Romanya konumu itibariyle hiçbir zaman tam Avrupalı olamadığı için Hagi de, Avrupa'nın damgasını vurduğu futbolda kabul görmekte zorlandı. Barcelona'da bu ezikliği fazlasıyla hisseden Hagi, Türkiye'ye geldiği zaman sınıf atladığının farkına vardı. Türkiye ona İspanyollar ya da Avrupalılar gibi bakmadı ve dünya çapında bir yıldız olarak kucakladı. Hagi de yoğun ilgiyi hırçınlığına katma değer yapmayı bildi.
 </p>
 <p class="metin">
  Nouma'nın durumu da ondan farklı değil. Fransız vatandaşıydı ama rengi siyahtı. Hiçbir zaman tam bir Fransız ve Avrupalı olamadı. Futboldaki ırkçılık akımlarından etkilenmemesi de mümkün değildi. Sadece Fransa'da değil, diğer Avrupa ülkelerinde de siyah futbolculara karşı potansiyel tepki fazlasıyla hessediliyor. Nouma için siyah olması, tepki vermesi için başlı başına yeterli bir neden. Bu nedenle siyahlığının altında ezilmek yerine, başarısını isyana dökmeyi tercih etti.
 </p>
 <p class="metin">
 </p>
 <p class="arabaslik">
  Haşmet Babaoğlu (Sabah Gazetesi Yazarı): Aslında arkadaşlarına kızıyorlar
 </p>
 <p class="metin">
  Hagi futbol dünyasını ezbere bilen biri gibi düşünüyor kendini. Ama iyilikleri kadar kötülükleriyle de; temiz ve güzel yanları kadar, pis ve çirkin yanlarıyla da... Ve bundan çok yorgundu. Oynamayı çok seviyordu; topu ve sahada olmayı çok seviyordu ama yalnız bedeni değil, zihni de çok yorulmuştu. "Ben herşeyi görüp geçirdim, kimin ne mal olduğunu bilirim" havası içinde mutsuzdu. Nouma ise futbol dışında bir dünya açısından "hayatı ve insanları kötü, yalancı, saldırgan" yanlarıyla tanıyan biri olarak görüyor kendini. Sürekli "Ben bilirim, ayağım bir sürçse bana yamyam gözüyle bakarsınız" havasında. Bu yüzden şirinlikleri de, iticilikleri de insana samimi gelmiyor. Hepsi bir kalkan görevi yapıyor çünkü... Bir de Hagi'yle Nouma'yı çok farklı yanlarına rağmen ortak kılan bir özellikleri var. Kendi takım arkadaşlarının ruh hallerini ve oyundaki dayanışma duygularını gereğinden fazla izliyor ve ilgileniyorlar. Bu onları bazen maç içinde hayal kırıklığına uğratıyor. Dışarıdan bakıldığında rakibe veya hakeme kızgın sanıyorsunuz. Daha dikkatli bakın, aslında takım arkadaşlarına kızdıklarını göreceksiniz.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010629062525/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/haberler/2.htm), [web.archive.org (arşiv bağlantısı)](http://web.archive.org/web/20010629062525/http://www.aksiyon.com.tr:80/2001/329/haberler/2.htm)
