# Dâhilikten deliliğe terfi etti

*Osman İridağ Bilinmeyen-tarih*

<div>
 <font>
  <img border="0" height="1" src="/web/20040515225742im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20040515225742im_/http://www.aksiyon.com.tr/resim/469/56.jpg" vspace="5"/>
  </p>
 </font>
 <font class="content">
  Türkiye’ye dâhi olarak geldi. Antrenörlük kariyerindeki başarıları ve Beşiktaş’ta yaptıklarıyla bu unvanı hak etmişti. Ancak ligin daha ilk yarısı bitmeden apoletleri sökülüp yerine yenisi takıldı bile. Deli ile dâhi arasındaki incecik çizgi bir kez daha ispatlandı ve spor basını Christoph Daum’u deliliğe terfi ettirdi.
 </font>
 <p>
  <font class="content">
   İstiklal Marşı’nı ezbere biliyor, maçlardan önceki seremonide bütün yabancılar başlarını öne eğip milli marşın bitmesini beklerken o, binlerce insanla birlikte marşa eşlik ediyor. Türk bayrağını seviyor, her fırsatta ikinci vatanının Türkiye olduğunu söylüyor. Türkiye için önemli günleri biliyor, bayramlara dikkat ediyor. Nüfusunun büyük bölümü oruç tutan bir ülkede yaşadığının farkında; bu nedenle ramazan aylarında birçok Türk ve Müslüman antrenörün yapmadığını yaparak antrenman saatlerini değiştiriyor, futbolcularının oruç tutmasına imkan sağlıyor. Gazi Mustafa Kemal’e olan sevgisiyle Türk insanının gönlünü fethederken, Almanya’daki bir Türk şirketi olan Gazi ile yaptığı sponsorluk anlaşmasıyla cebini dolduruyor. Christoph Daum Türkiye’deki üçüncü macerasında da “bizden” biri olmaya devam ediyor.
   <br>
    <br/>
    Antrenörlük kariyeri başarılarla dolu. Türkiye’de aynı başarıyı elde edememesine karşın kendini sevdiriyor. Beşiktaş’ı üç yıl arka arkaya şampiyon yapan soğuk İngiliz Gordon Milne’nin aksine sıcak ve sempatik özellikleriyle dikkat çekiyor. İyi bir antrenör olduğu kadar iyi bir pazarlamacı da. Dâhi ile deli arasındaki ince çizginin en iyi örneklerinden biri dersek abartmış olmayız. Herkesle anladığı dilden konuşabiliyor,  istenilen yere çekilebilecek demeçler veriyor. Bu nedenle peri bacalarını ziyareti sırasında kendisinden fes giymesini isteyen gazetecilere “Atatürk’ün yasakladığı bir şeyi ben takmam” demiştir. Gazetelere göre bu sözler Daum’un Atatürkçülüğünün göstergesiydi. Ancak aynı zamanda onun komik bir görüntü vermemek amacıyla bu teklifi kibar bir şekilde reddetmiş olabileceği ihtimali dikkatlerden kaçtı. Çünkü Daum bundan birkaç gün sonra oruç tutan futbolcular için iftar saati uygulaması başlatarak ilk yorumu yapanları ters köşeye yatırdı.
    <br/>
    <br/>
    Christoph Daum’un söyledikleriyle medyanın anladıkları arasındaki fark sadece bu örnekle sınırlı değil. Başlangıçta her iki taraf da aynı dili konuşuyordu. Alman hocanın lakabı “dâhi” idi ve oyunu çok iyi okuyordu. Gerçi Fenerbahçe ligin ilk maçında İstanbulspor’a 3—0 yenilmişti ama gazetecilere göre oynanan futbol gelecek için umut vericiydi. Sonraki haftalarda ardı ardına alınan galibiyetler, Daum’un sihirbazlığının göstergesi olarak kabul edildi. Yenik duruma düşen Fenerbahçe’nin 60. dakikadan sonra Daum’un yaptığı değişikliklerle maçı kazanması bu yorumları güçlendirdi. Bize de birinci haftadan sonra sekiz hafta boyunca gazetelerin spor sayfalarında hep Daum’un dâhice değişikliklerini okumak düştü. Çünkü spor basını ile Alman hoca birbirlerini tamamlıyordu.
    <br/>
    <br/>
    Fatih Terim eski günlerinden uzak, Lucescu basına soğuktu. Galatasaray’daki ilk döneminde başarıları nedeniyle eleştiril(e)meyen Terim, ikinci dönemde arka arkaya alınan başarısız sonuçlarla hedef tahtasına oturtuldu. İlk dönemki balayı bitti, eleştiriler her geçen gün arttı. Başarısızlık Terim’in de stratejisini değiştirmesine neden oldu. Florya’nın kapıları medyaya açıldı, futbolcuların röportaj yapmaları serbest bırakıldı, basın toplantılarının sayısı artırıldı, antrenman takibine izin verildi. Ancak bu tavizler dahi iki taraf arasındaki kavgayı bitirmedi.
    <br/>
    <br/>
    Daum yurt dışından gelmiş, Terim’e kıyasla düşmanı fazla olmayan biriydi. Geçen yıl lig ortasında gönderilen Werner Lorant gibi “köylü” bir antrenörün ardından göreve gelmişti. Dünyaca isim yapmış olması nedeniyle herkesin başlangıçta kolay kolay eleştiremeyeceği bir kariyere sahipti. “Köylü”yü kovduran gazeteciler “dâhi”ye kucak açmak zorundaydı. Lorant’ı onlar göndermiş ve dünya çapında bir hoca istemişler, Aziz Yıldırım da istediklerini vermişti. Antrenör yemek konusunda uzmanlaşmış olan Fenerbahçe basını dahi Daum ismi karşısında geri adım atmıştı. Ancak içten içe atağa geçecek zaman aramaya devam ettiler. Ne zaman ki Fenerbahçe ile Çaykur Rize maçı oynandı, iki taraf arasındaki kırılma çizgileri ortaya çıktı. Fenerbahçe’nin önceki haftalarda da kötü oynamasına rağmen maçlarını kazanması, Daum’un oyunun ikinci yarısındaki değişiklikleri neden başlangıçta yapmadığı sorularının artması iki taraf arasındaki balayının biteceğine dair ipuçları veriyordu. Nitekim Daum da Rize maçında Yusuf ve Mahmut Hanefi’ye ilk 11’de şans verdi. Maç 1—1 bitince de suçu medyaya yükleyerek; “Yusuf ile Mahmut’un yedek beklemesini anlamadıklarını söyleyenler, düşüncelerinin yanlış olduğunu gördü” dedi. Bu bir restti. Gazetecilere “Bakın sizin istediklerinizi oynattım ama yine kazanamadık” mesajı veren Alman hoca bu kez de, “Bir teknik direktör nasıl olur da başkalarının eleştirileriyle takım kurar” diye topa tutuldu.
    <br/>
    <br/>
    Geri dönüşü olmayan yol bir hafta sonraki Samsunspor maçında bir kez daha ortaya çıktı. Bu kez Alman hoca medyanın istediğini değil kendi takımını sahaya sürmüştü. Rize maçında ilk 11’de sahaya çıkan Fatih, Petkov, Serhat, Ümit, Yusuf  ve Mahmut Hanefi’yi yedek bırakırken Servet, İsmail Güldüren, Selçuk, Semih, Rebrov ve Aurelio’yu oynattı. İsmail Güldüren 1.5 yıl aradan sonra ilk kez oynarken, Servet de bir maçta sahaya ilk kez ilk 11’de çıktı. İsmail kötü oynadı, Servet kırmızı kart gördü, Tomas sağ bekteki yerini yadırgadı ve Sarı Lacivertliler 3—0 yenildi. Milli maçlar nedeniyle verilen bir hafta arayı da sayarsak bir takımın iki hafta arayla maça 6 farklı oyuncuyla çıkması Daum’un dâhiliğini bitirdi. Gazetelerden biri Samsunspor maçının sonucunu “Bu da Daum’un kadrosu” başlığıyla verirken Alman hocanın Rize maçından sonraki yorumlarına göndermede bulundu. Yani Fenerbahçe medyası hükmünü verdi; “Ne dâhisi kardeşim, adam deli.”
    <br/>
    <br/>
    Daha ligin bitmesine çok var ve Fenerbahçe şampiyonluğun iddialı ekiplerinden biri olma özelliğini sürdürüyor. Tabii Fenerbahçe medyası izin verirse...
    <br/>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=3230&yorum_id=1), [web.archive.org (arşiv bağlantısı)](http://web.archive.org/web/20040515225742/http://www.aksiyon.com.tr:80/detay.php?id=3230&yorum_id=1)
