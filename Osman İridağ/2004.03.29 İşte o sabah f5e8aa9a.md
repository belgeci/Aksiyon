# İşte o sabah

*Osman İridağ 2004.03.29*

<div>
 <p>
  <font>
   Yerel seçimler yaklaştıkça "29 Mart"la ilgili senaryolar da artmıştı. İşte beklenen gün geldi. Hangi parti ne kadar oy aldı, kaç belediye başkanlığı kazandı sorularının cevabı yerini buldu. Şimdi merak edilen  bundan sonra nelerin yaşanacağı ve tabii ki seçim öncesi üretilen senaryoların gerçekleşip gerçekleşmeyeceği... Son birkaç aydır 29 Mart; 11 Eylül, 3 Kasım, 12 Eylül, 12 Mart gibi sembolik bir anlam içermeye başladı. Özellikle yerel seçimler için adayların açıklanmasıyla birlikte gazete ve televizyonlarda bu tarihe sıklıkla vurgu yapılırken, birbirinden farklı ve ilginç senaryolar üretildi. 29 Mart tarihine öylesine anlamlar yüklenildi ki sanki yerel seçime değil, genel seçime gidiyorduk. Sandıktan çıkacak parti Türkiye"yi dönüştürecek, bambaşka bir mecraya sürükleyecekti. Başka ülkelerde iktidarlar çok kolay değişirken ya da seçim sonuçları üzerine büyük analizler, spekülasyonlar yapılmazken bizde süreç tersine işliyor.
   <br/>
   <br/>
   Mesela geçtiğimiz ay Yunanistan"da yapılan seçimler bizde olduğu gibi bir sıkıntıya neden olmadan bitti. İktidardaki parti PASOK seçimleri kaybettiğini anladığı anda rakibini tebrik ederken, birkaç gün içinde yeni hükümet kuruldu. Türkiye"de 3 Kasım"dan sonra hükümeti kimin kuracağı, AK Parti"ye iktidarın verilip verilmeyeceği, cumhurbaşkanının kabineyi onaylayıp onaylamayacağı günlerce konuşulmuştu.
   <br>
    <br>
     Hükümet kurulduktan sonra da meşruiyet tartışmaları devam etti, tıpkı şimdi olduğu gibi. Siyaset bilimciler ve siyasetçiler de her seçime farklı anlamlar yükleme konusunda Batı"daki meslektaşlarından ayrılıyor. Ve bu da her seçimi "normal" olmaktan çıkarıp olağanüstü hale getiriyor.
     <br>
      <br>
       Çok oy korkusu
       <br>
        <br>
         Senaryolardan biri iktidar partisinin çok oy almasından korkulmasıyla ilgiliydi. Bu görüştekilere göre AK Parti, oylarının çok artmasından endişe ediyordu. Buna gerekçe olarak da ezici çoğunlukla temsil yetkisi alması durumunda bazı kurumların rahatsız olacağıydı. AK Parti"nin gösterdiği adaylar da bu tezi güçlendirir nitelikte oldu. Yerel seçimlerde parti oyları kadar aday oylarının da önemli olmasına karşın iktidar partisi seçim stratejisini tek merkeze oturttu. Ankara ve Adana dışında sadece parti ismiyle oy alma stratejisi geliştirdi. Diğer yerlerdeki adaylar AKP"nin merkez sağ siyasetinden izler taşısa da oyları artıracak nitelikte değildi. Radikal Gazetesi Yayın Yönetmeni İsmet Berkan çok oyun Türkiye"deki iktidar-muhalefet ilişkisini değiştireceğine dikkat çekiyor: "Türkiye"de siyasi muhalefet zayıfladıkça ve muhalefetin siyasi meşruiyetinde aşınmalar oldukça, gözler devlet kurumlarına dönüyor. İktidarın sınırsız gibi gözüken gücünü devlet kurumlarının dengelemesi bekleniyor. Bunun demokrasi dışı bir beklenti olduğunu, bu beklentinin artmasının demokrasiyi zayıflattığını söylememe bilmem gerek var mı? Ancak maalesef böyle bir beklenti var ve gerçek. Hatta zaman zaman öyle tuhaf durumlar yaşanabiliyor ki, muhalefet partisi bile iktidarı dengeleme görevini devlet kurumlarından, mesela Milli Güvenlik Kurulu"ndan bekleyebiliyor."
         <br/>
         <br/>
         Hürriyet Gazetesi yazarı Cüneyt Ülsever"in senaryosu da 29 Mart sonrasında muhalefetin adresinin değişebileceğiyle ilgili: "28 Mart sonrası ortaya sistematik ve irade ile önlenemez bir zaaf çıkacak. Demokrasinin denetleme ve dengeleme işlevi sistematik olarak aşınacak... Ülkede muhalefeti cumhurbaşkanı, TSK ve YÖK vb. içindeki bazı bürokratlar yapıyor... 28 Mart sonrası hükümet ile Çankaya, TSK ve diğer bürokratik kuruluşlar arasındaki sürtüşmenin daha fazla ivme kazanmasından korkuyorum."
         <br/>
         <br/>
         Zaman Gazetesi yazarı Tamer Korkmaz"ın 29 Mart sabahıyla ilgili tezi ise AK Parti"nin merkez sağda siyaset yapmaya devam edeceği yönünde: "AK Parti 3 Kasım"da taktığı "merkez partisi" unvanını kemikleştirmiş olacak. Yüksek oy oranı AK Parti için fırına verilen "gizli gündemleri var" tezine seçmenin itibar etmediğini gösteriyor! 28 Mart sonuçları AK Parti"ye çok daha fazla sorumluluk yükleyecek. İktidar partisinin bu sorumlulukları yerine getirmede daha da duyarlı olması, olgun-kuşatıcı tavrını sürdürmesi gerekiyor. Korku senaryolarını boşa çıkaran AK Parti"nin merkeze seyahati-merkeze demir atma kararlılığı çekirdek tabanını da merkeze entegre ediyor."
         <br/>
         <br/>
         Balayının sonu!
         <br/>
         <br/>
         29 Mart senaryoları arasında dikkat çekici olanlardan biri de Haluk Şahin"inki. Şahin"e göre AKP"nin iktidardaki balayı 29 Mart sabahı sona erecek: "Eğer arada dramatik bir değişme olmazsa, o sabah AKP iktidarı yerel yönetimlerin birçoğunu kazanmış olarak güne başlayacak. Meclis"teki ezici çoğunluğuna yerel yönetimlerdeki ağırlığını ekleyecek. Yani gücünün doruğuna varmış olacak. Ancak, zaman zaman söylendiği gibi, insanın kendisini en güçlü sandığı an, aslında en zayıf olduğu an da olabilir. Hele bu güçlülük duygusu kibre dönüşürse bu özellikle böyledir." Şahin İspanya"daki gibi bir saldırı olmadığı sürece AK Parti"nin birinci çıkacağını söyleyerek; "Yeni bombalar patlarsa, AKP yönetiminin ideolojik hinterlandını incitmemek uğruna bu konuyu hafife aldığı izlenimi en önemli zayıf halkasını oluşturabilir" diyor. Mehmet Barlas 29 Mart sonrasında siyasetin yeni başlayacağını, bu süreçte özellikle DYP ve CHP"ye büyük iş düşeceğini, yeni düşünceler, alternatif projeler ve gerçekçi eleştirilerle bu partilerin sonraki genel seçimlerin yükselen değerleri olabileceğini belirtiyor. Mehmet Altan ise vurguyu AB"ye yaparak; "29 Mart sabahı iktidar demokratikleşme adımlarını hızlandıracağı yeni bir döneme başlaması gerekiyor" diyor.
         <br/>
         <br/>
         Bugün itibariyle iktidarın AB ve Kıbrıs konusunda elinin güçlendiğinde şüphe yok. KKTC lideri Rauf Denktaş"ın çözümsüzlüğü teşvik edici tavırları karşısında sandıktan aldığı oy AK Parti"nin daha rahat hareket etmesini sağlayacak. Ulusalcıların "ülkeyi satıyorlar, haksız yere kazandıkları milletvekili sayısıyla tek başlarına hareket ediyorlar" söylemi de sona erecek. Yeni durum bu cephenin muhalefet dozunu da artırmasına neden olacak. Genel seçimler yaklaştıkça parti içi muhalefetin artması muhtemel. Sayısal çoğunlukla birlikte, siyasal çoğunluğu kazanan iktidarın anayasayı değiştirmesinden korkanlar partiden ayrılmaları teşvik edecek. 28 Şubat sürecinde DYP"den en çok 3-5 kişinin istifa etmesi beklenirken kırkın üzerinde milletvekili partisiyle yollarını ayırmıştı. Bugünden sonra istifalar için yeni bir startın verileceğini göz ardı etmemek gerekiyor. Nitekim Recep Tayyip Erdoğan da bölünme konusunda net tavır koyamıyor.
         <br/>
         <br/>
         Meşruiyet tartışması
         <br/>
         <br/>
         3 Kasım seçimlerinde yüzde 34 oyla Meclis"te üçte iki çoğunluk sağlayan, tek başına anayasa değiştirme gücünü elinde bulunduran AK Parti yerel seçimleri temsil oranının artırılacağı bir alan olarak gördü. Bugüne kadar tabanından gelen isteklere "Yerel seçimlere kadar beklemeyin" mesajı veren iktidarın, bugün itibariyle ne yapacağı merak konusu. Başta ÖNDER ve Mazlumder olmak üzere AK partiyi destekleyen kurumlar geçen bir buçuk yıllık sürede başörtüsü ve imam hatipler gibi sorunları rafa kaldırmıştı. Şimdilerde medyaya yansıyanlara bakılırsa bu kesimler AK Parti"den gücünü kullanmasını bekliyor. 29 Mart bu anlamda AK Parti için yeni bir dönemin başlangıcı anlamına gelecek. Ya tabanından kopmamak için başörtüsü ve meslek liseleri sorununu çözecek ya da onları küstürüp başka partilere gitmesine göz yumacak. Uludağ Üniversitesi öğretim üyesi Prof. Dr. Ali Yaşar Sarıbay, AK Parti"nin bir tercih yapmak zorunda olduğunu belirtiyor: "Tabandan belli bir oy oranının kaybını göze alacak. Bu kesim kendi taleplerinin gerçekleştirilmesinde ısrar edecek. Onları kabul ettiği zaman meşruiyeti gündeme gelecek. Etmediğinde ise kendi değerlerinden kopmuş görünecek. Ama tabanın isteklerini yerine getirmemesi diğer kesimin teveccühünü kazanacağı anlamına gelmiyor. Sıkıntıyı merkez partisi olarak açmak istiyor. Ancak kendine oy veren tabanın başka uç partilere gitmesine göz yummak zorunda kalacak."
         <br/>
         <br/>
         Peki AK Parti yüksek oy alarak toplumun büyük kesiminin desteğini sağlayınca meşruiyet tartışması sona erer mi? Sarıbay bunun partinin aleyhine olacağını düşünüyor: "Türkiye çoğulcu değil çoğunlukçu demokrasiye doğru gidiyor. Bu durum politik bunalımlara ve tartışmalara yol açar. Her şeye kadir politik iktidar sıkıntıya neden olur. Feraset sahibi kadrolar varsa bu aşılabilir. Çoğunluk dışında kalanların da temsil oranına dikkat edilmeli." Sarıbay 29 Mart sabahının iktidar partisi için sırat köprüsü anlamına geleceğini de söylüyor: "AKP"ye yönelik meşruiyet anlayışı oy oranıyla ilgili değil. Bazı mahfillerde oy oranının artması onları gayrimeşru yapabilir. Geldiği gelenekten kopmuş görünmesine karşın, anlayışlar yumuşamaz. Bunu silmek AKP"ye bağlı. Çoğunlukçuluk tuzağına düşmemeli. Uzlaşma ve destek aramaktan vazgeçmemeli."
         <br/>
         <br/>
         "Yerel seçimler tuzaktır"
         <br/>
         <br/>
         Aynı soruyu yılların usta siyasetçisi Hüsamettin Cindoruk"a da yönelttik ve yerel seçimlerde alınacak oyların siyasi partileri nasıl etkileyeceğini sorduk. İşte cevabı: "Yerel seçimler ölçü olmaz, baraj olmadığı için ummadığınız parti öne çıkabilir. AKP"nin çok oy alması demek sırtına daha fazla yükün binmesi demektir. Başkan adayları vaatlerini o kadar abarttı ki kazandıktan sonra bunları yerine getiremeyecekleri için iktidar sorumlu olacak. Yerel seçimler iktidarların sonunu bile hazırlar. Kötü belediye başkanları zarar verir. Oy oranının artması temsil oranı arttığından çok zarar verir. ANAP"ın başına gelene bakın. 1984"te belediyelerin büyük kısmını kazandı, sonrasında her seçimde oyları düştü. SHP 1989"da birinci oldu, sonraki hiçbir seçimde bu oya ulaşamadı. Mahalli seçimler partiler için bir tuzaktır." Cindoruk yerel seçimlerin ölçü olmayacağını da düşünüyor: "Baraj olmadığı için umulmadık partiler belediye başkanlığı kazanabilir. Bölgesel değerler, aşiretler, dernekler sonuçlara etki yapar. Seçim sonuçları bir ay sonra unutulur."
         <br/>
         <br/>
         Bahçeşehir Üniversitesi İşletme Fakültesi Dekanı Prof. Dr. Eser Karakaş "gazetem.net"te yerel seçimlerin ikinci tur seçimler olarak algılandığına dikkat çekiyor: "Çok net ifade edilmese bile 3 Kasım"da başlayan ve kanımca 28 Mart 2004"te noktalanacak sürece çok farklı kesimler hep bir tür "iki turlu seçim" süreci gözü ile baktı. Devletçi kesim Türkiye seçmeninin AKP"ye yüzde 35 oy ve 365 iskemle hakkı tanımasını bir tür reaksiyon olarak algıladı ve algılatmaya çalıştı ve seçim sürecinin ikinci turunda yani 28 Mart 2004"te AKP siyasal çizgisinin küçüleceğini ve seçmenin daha merkeze yani CHP"ye kayacağını ifade ediyor. AKP ise açıklanmamış iki turlu seçimin ilk turunda seçmenin daha çekingen davrandığını, ikinci turda ise oylarını yeni merkezde yani AKP"de toplayacağını iddia ediyor."
         <br/>
         <br/>
         Muhalefetin sonu
         <br/>
         <br/>
         Seçim sonrasıyla ilgili değerlendirmeler iktidar partisinin yükselmesine paralel olurken, muhalefet için tersi yorumlar öne çıktı. CHP"nin oy kaybetmesi halinde Kemal Derviş ve ekibinin bayrak açacağı, Devlet Bahçeli"nin genel seçimlerdeki oyu koruyamaması ya da çok oy kaybetmesi halinde konumunun tartışmalı hale geleceği yazıldı. DYP"nin oylarının gerilemesi halinde Tansu Çiller"in yeniden siyasete dönebileceği ifade edildi. Aynı senaryo Mesut Yılmaz ve ANAP için de yazıldı. Yılmaz"ın AK Parti rüzgarının dinmesini beklediği, iktidarın yıpranmasıyla birlikte yeniden meydanlara inebileceği ihtimaline dikkat çekildi. Tabii bir de sol blok var. SHP ve Murat Karayalçın önderliğinde bir araya gelen ancak bayraktarlığını DEHAP"ın yaptığı oluşumun 29 Mart sonrası da devam edeceği bizzat Karayalçın tarafından deklare edildi. Genç Parti lideri Cem Uzan IMF pembesinin 29 Mart günü Anadolu moruna dönüşeceğini, sandıktan çıkan oy sonuçlarının erken genel seçimin habercisi olacağını iddia etti.
         <br/>
         <br/>
         Anketler başarıyı gölgeler mi?
         <br/>
         <br/>
         Bu sabah cevabı en çok merak edilen sorulardan biri de son iki seçimin en iyi tahminini yapan Tarhan Erdem"in araştırma sonuçları olsa gerek. Erdem"in 6 Mart"ta üç büyük ilde yaptığı anket bütün siyasi partilerin tepkisini çekmişti. Ankete göre İstanbul ve Ankara"da AK Parti"nin oyu yüzde 50"yi geçerken, İzmir"de CHP kıl payı belediye başkanlığını kazanıyordu. Anketler her ne kadar iktidarın işine yarayacak gibi görünse de aslında kazanılacak başarının değerini kaybettiriyordu. Bir buçuk yıl önce oy oranı yüzde 34 olan AK Parti bu seçimlerde yüzde 40 alsa bile zafer kazanmış olacakken, anketlerin etkisiyle yüzde 50"den aşağısını aldığı zaman aynı başarıyı yakalamamış sayılacak. Yani yüzde 40 zafer sayılmayacak. Oysa Turgut Özal"ın ANAP"ı dahi 1983"teki oyunu 1984"te koruyamamıştı. O dönemde kimse ANAP"ın güven yitirdiğini iddia etmemişti. Siyaset mühendisleri sandıkta kazanamadıkları başarıyı bu şekilde kazanmış oldu. Yüzde 50"yi geçen oy oranı 29 Mart sabahı için Recep Tayyip Erdoğan"a aba altından sopa gösterilecek bir benzetmeyi de beraberinde getirdi. Bugüne kadar en çok oyu alan Adnan Menderes ile Recep Tayyip Erdoğan karşılaştırıldı. Menderes"in tek parti iktidarıyla çoğunluğu ele geçirdikten sonra yaptığı icraatlar anlatıldı ve bir anlamda Menderes"i ipe götüren neden olarak aldığı büyük oy gösterildi.
         <br/>
         <br/>
         Bazıları üzülecek...
         <br/>
         <br/>
         Yerel seçimlerin bitmesine en çok matbaacılar, gazete ve televizyonlar üzüldü. Özellikle de matbaacılar... On binlerce aday propaganda faaliyetleri kapsamında matbaacıların kapısını çaldı ve broşür, afiş, kartvizit bastırdı. Siyasi partiler de adaylar gibi matbaacılarla birlikte başka sektörleri sevindirdi. Bayraklar, flamalar, reklam müzikleri, reklamlar, ilanlar, mitingler derken ekonomiye bir miktar canlılık getirdiler. 29 Mart itibariyle bu sektörler kaybederken, çiçekçiler kazanacak. Ülke genelinde on binlerce belediye başkanı ve meclis üyesi seçildi. Bunlara gönderilecek ilk hediye de çiçek olacak. Yalnızca arkadaş ve dostlar değil, gemisini yürütmek isteyenler ya da belediyeden alacağı işler için zemin hazırlayanlar da bu sabahtan itibaren çiçeklerini gönderecek. İstanbul Çiçekçiler Odası Başkanı Ahmet Nadir Yüksel de bu durumdan memnun görünüyor. Yüksel, sektörde genel olarak sıkıntı olsa bile seçim sonrasındaki birkaç gün çiçekçilerin yüzünün bir nebze güleceğini söylüyor. 29 Mart"ın üzeceği bir başka kesim çöpçüler. Siyasi parti taraftarları afişlerini ya da bayraklarını kendileri asarken iş toplamaya geldiğinde aynı hassasiyeti göstermedikleri için bu işi belediye işçileri yapmak zorunda kalıyor. Bu yıl da öyle olacak... Bir de afişlerde dile getirilen sloganlar var tabii ki. Bizi ve yaşadığı şehri (ilçeyi, kasabayı, beldeyi, mahalleyi) aşkla seven, sevgiyle yola çıkan, muhabbetle kucaklayan adaylar da ortadan kaybolacak.
         <br/>
         <br/>
         Aşkın karşılığı nefrettir derler. Umarız öyle olmaz...
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2560 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11313), [web.archive.org (arşiv bağlantısı)](http://web.archive.org/web/20051227193905/http://www.aksiyon.com.tr:80/yazdir.php?id=11313)
