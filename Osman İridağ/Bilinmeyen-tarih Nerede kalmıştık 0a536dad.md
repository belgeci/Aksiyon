# Nerede kalmıştık

*Osman İridağ Bilinmeyen-tarih*

<div>
 <p>
  <font>
   Başbakan hâlâ hasta. Önümüzdeki birkaç hafta boyunca yine Başbakan Bülent Ecevit’in sağlık durumu gündemi meşgul etmeye devam edecek. Geçtiğimiz hafta doktor kontrolünden geçirilen Ecevit’in, 3 hafta daha “tam mobilize” olamayacağı açıklandı. Ecevit, eskisinden iyi olduğunu ispatlamak için kontrolün yapılmasının ertesi günü DSP grup toplantısına katılarak kısa bir konuşma yaptı, ardından da Cumhurbaşkanı Ahmet Necdet Sezer’i ziyaret etti. Bu hafta başında ise bir liderler zirvesi yapılması kararını aldı.
   <br/>
   <br/>
   Dünya Kupası’nın bitmesiyle birlikte yarım kalan bir rüyadan uyandık ve yeniden ülke gerçeklerine döndük. Siyaset, ekonomi, politika, açlık, hırsızlık, yolsuzluk, Avrupa Birliği, idam vs. bir ay boyunca tatile çıkmıştı. Daha doğrusu biz onları tatile göndermiştik. Dünya Kupası boyunca ne başbakan iyileşerek görevinin başına döndü, ne ekonomi düzeldi, ne de borsa rayına oturdu. Evet hiçbiri olmadı ama biz bunlarla yaşamaya alıştığımız için kupa rüyamızı devam ettirdik. Şimdi ise rüya bitti ve yok saydığımız gerçeklerle mücadele etmek için kaldığımız yerden devam edeceğiz. Peki nerde kalmıştık? Ve bundan sonra neleri konuşacağız? Aslında yeni bir şey yok.
   <br/>
   <br/>
   Meclis tatilde
   <br/>
   <br/>
   TBMM’nin tatil dönemine girmesi Ankara’yı biraz olsun rahatlatacak. Muhalefet partilerinin yaz aylarında da çalışalım önerisi iktidar partileri tarafından kabul görmediği için Meclis tatile çıktı. Böylece başta idam ve ana dilde yayın olmak üzere, hükümet ortakları arasında sorun olan temel konular bir süreliğine de olsa rafa kaldırılmış oldu. Dolayısıyla, önümüzdeki günler içinde Ankara’da yeni hükümet arayışları geçtiğimiz haftalardaki gibi yoğun yaşanmayacak gibi görünüyor. Genç lider-yaşlı lider tartışmaları ise daha uzun süre konuşulacağa benziyor.
   <br/>
   <br/>
   Ekonomi iyimser değil
   <br/>
   <br/>
   Ekonomistler yeniden kriz söylemlerine başlayacak. ‘Yeni bir kriz gelecek mi yoksa gelmeyecek mi?’ tartışmalarına da hazır olmak gerekecek tabii ki. Para piyasaları ise iyice hareketlendi. Dolar son dönemin en yüksek oranını gördü. İşadamları durumdan şikayetçi. Hükümete karşı tepkileri giderek büyüyen patronlar bir deklarasyon yayınlamaya hazırlanıyor. Kriz içinde inim inim inlediklerini söyleyen Sakıp Sabancı,“Kriz bizi yakıyor fakat onu kişneten politikadaki çökme’’ diyerek, ülke olarak her geçen gün daha kötüye gittiğimizi ifade etti.
   <br/>
   <br/>
  </font>
 </p>
 <p>
  <font>
   (Bu yazı 81 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1469), [web.archive.org (arşiv bağlantısı)](http://web.archive.org/web/20050301162317/http://www.aksiyon.com.tr:80/yazdir.php?id=1469)
