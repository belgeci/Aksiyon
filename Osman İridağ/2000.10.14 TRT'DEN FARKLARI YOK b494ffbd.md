# “TRT’DEN FARKLARI YOK”

*Osman İridağ 2000.10.14*

<div>
 <p class="spot">
  "Yayıncılık kamusal bir faaliyettir. Kendileri farklı görse  bile ben özel televizyonları, TRT'den  çok da farklı görmüyorum. Sorumluluk açısından,  görevleri açısından TRT'den farklı olmamaları gerekir.  Çünkü kamuya ait frekansları kullanıyor ve  yayınları ile toplumu etkiliyorlar"
 </p>
 <p class="metin">
  Radyo Televizyon Üst Kurulu (RTÜK), kurulduğu günden beri en çok tartışılan kurumlardan biri oldu. İsmi özel televizyon yayıncılığını düzene sokmaktan çok, yaptığı kapatmalarla gündeme geldi. Milyonlarca televizyon izleyicisi de bu ismi, karartılan ekranlarda gördü."İzlemekte olduğunuz kanal RTÜK yasasının... ilgili maddesinin....kapatılmıştır".
 </p>
 <p class="metin">
  Demokratik ve özgür bir ülkede televizyon kapatmanın mantıklı bir açıklamasını yapmak zor. Zaten RTÜK de bu yüzden eleştiriliyor. Eğer Meclis'te bekleyen tasarı yasalaşırsa RTÜK'ün yapısı değiştirilecek. Ama daha özgürlükçü ve liberal bir yapısı olmayacak. Yapılacak değişiklikle RTÜK'ün özerkliği yokedilip, hükümetin emrinde bir kuruluş haline getirilmek isteniyor. RTÜK Başkanı ve kurul üyeleri de bu tasarıyı sakıncalı buluyorlar. İşte o tasarıyı ve RTÜK'e gelen raporları, irticacı, bölücü, gayri ahlaki, ruh sağlığını bozucu yayınları RTÜK Başkanı Nuri Kayış'a sorduk.
 </p>
 <p class="metin">
  Küfredene aferin denmez
 </p>
 <p class="metin">
  — Bir radyoyu, bir yazarın sözlerini okudu diye 25 gün kapatan bir kurumun başkanı olarak aynı sözleri bir televizyon kanalında söylemeniz, radyo ve televizyon kapatmalarına karşı bizim anlamadığımız bir tepki verme şekli miydi?
 </p>
 <p class="metin">
  Amerikalı yazar Bukowski'nin hikayesi Açık Radyo'da sabah saat 10.30 ile 10.45 arasında okunmuş. Bu saatler çocukların radyo başında olabileceği bir zaman dilimi. Benim okumam ise gece yarısına doğruydu. Orada Açık Radyo taraftarı bir grup genç, alınan kararın çok sert olduğunu, bir edebiyat eseri okunduğu için radyonun kapatılmaması gerektiğini söylüyordu. Onlara, o metnin edebiyat eseri sayılamayacağını, küfür ve argodan oluşan bir metin olduğunu anlatmak için okudum. Eğitim amaçlı bir okuma var kapatmalara karşı değil.
 </p>
 <p class="metin">
  — Kendi sözlerinizden dolayı NTV'ye de kapatma verecek misiniz?
 </p>
 <p class="metin">
  Bizim kurulumuz 9 kişiden oluşuyor. Benim tek oyum var. RTÜK başkanının kanunları çiğneme hakkı yoktur. Eğer o kanunsuzluk yayın ihlali olarak değerlendirilirse kapatılabilir. Ama onlar, edebiyat eseri olarak okurken ben eleştirmek için okudum.
 </p>
 <p class="metin">
  — Mantık farklı olsa bile aynı sözleri söylüyorsunuz. Küfürleri, argoları tekrar ediyorsunuz.
 </p>
 <p class="metin">
  Şimdi bir çocuk küfrettiği zaman annesi ya da babası, aferin bir daha küfret derse burada bir teşvik ve tahrik vardır. Ama, evladım o küfürdür, yanlış bir şey söylüyorsun, bir daha söyleme denirse, bu farklı bir şeydir.
 </p>
 <p class="metin">
  — Sizi tanıyanlar özgürlükçü ve libaral görüşlü olarak değerlendiriyor. Siz de RTÜK başkanı olduğunuz zaman kapatmalara karşı olduğunuzu söylemiştiniz. Başkan olunca, neden fikrinizi değiştirdiniz?
 </p>
 <p class="metin">
  Ben RTÜK kanununun tepki kanunun olarak çok sert çıktığını ve müeyyidelerle ilgili maddelerin yumuşatılmasını istiyordum. Öteden beri görüşüm bu. Ama şu anda bir kanun var ve yayın ihlallerinde neler yapılacağını gayet net biçimde açıklıyor.
 </p>
 <p class="metin">
  — Kurul üyelerinin inisiyatifine açık bir kanun olarak da değerlendiriliyor.
 </p>
 <p class="metin">
  Genel ahlak, Türk aile yapısı genel kavramdır diyorlar ama ben o görüşte değilim
 </p>
 <p class="metin">
  — Belli midir Türk aile yapısının ne olduğu, genel ahlakın kriterleri?
 </p>
 <p class="metin">
  Toplumun bir ortak paydası var. Uç görüşler olabilir toplumda, ama genel bir dokusu vardır. Biz o dokuyu esas alıyoruz. Ensest ilişkiyi gösteren bir film genel ahlaka da, Türk aile yapısına da aykırıdır. Haberlerde jigolo ile röportaj yapmak da. Keyfi bir yorumlama yok. Toplumun genelini düşünüyoruz. Özellikle çocukların; anne, baba, dede, büyükannenin hep birlikte, birbirinden çekinmeden, utanmadan, yüzleri kızarmadan bir filmi, programı rahatça izleyebilmelerini istiyoruz.
 </p>
 <p class="metin">
  — RTÜK, sorunlara çözüm oldu mu?
 </p>
 <p class="metin">
  Eskiden daha büyük bir başıboşluk vardı. RTÜK kurulduğunda Türkiye'de denetimsiz yayın yapan ikibin radyo, beşyüz televizyon vardı. Bugün ise 1200 radyo ve 261 televizyon yayın yapıyor. Teknoloji olarak çok ileri noktadalar. Ama yayın niteliği ve kamu yararı açısından yaya kaldılar. Yayıncılık kamusal bir faaliyettir. Kendileri farklı görse bile ben özel televizyonları, TRT'den çok da farklı görmüyorum. Sorumluluk açısından, görevleri açısından TRT'den farklı olmamaları gerekir. Çünkü kamuya ait frekansları kullanıyor ve yayınları ile toplumu etkiliyorlar.
 </p>
 <p class="metin">
  — Ekranları karartarak izleyicileri de mağdur etmiyor musunuz? Beğendikleri bir kanalı izlemekten mahrum kalıyorlar.
 </p>
 <p class="metin">
  Türkiye'de yüzlerce kanal bir arada izlenebildiği için, bir kanalın yayın ihlali yaptığı için kapatılması, izleyici açısından çok ciddi bir sıkıntı yaratmaz. Tek kanal olsa, o kanalı kapatınca vatandaş akşam evinde ne yapsın, ne izlesin diye düşünülebilirdi. Şimdi alternatif çok. Buna rağmen cezalar yumuşatılabilir.
 </p>
 <p class="metin">
  Kendi yayınlarını izlemeye değer bulmuyorlar
 </p>
 <p class="metin">
  — Geçtiğimiz günlerde, "Yayıncılık güzellik yarışması birincilerine, sinema artistlerine bırakılmayacak kadar ciddi bir iştir" dediniz. Oysa reytingler sizin dediğinizin tersini gösteriyor. Bu bir arz—talep değil mi?
 </p>
 <p class="metin">
  İşte bu yapının değişmesi gerekir. Toplum ne verirseniz kabul etmek durumunda. Evlerinde televizyonu açıyorlar, karşısına programcı olarak bir manken ya da sinema artisti çıkıyor. Bu ideal olduğu için değil, televizyonlar sorumsuz davrandığı için böyle. İşi ehline yaptırmıyorlar. Reyting ölçüleri de çok tartışılması gereken bir konu. Türkiye'de 25 milyona yakın televizyon alıcısı var. Reyting ölçümleri 1920 televizyon alıcısına takılan cihazlarla yapılıyor. Ve bu cihazlar genellikle toplumun alt sosyo—ekonomik düzeyindeki kişilerin evlerinde bulunduğu için genel yapıyı yansıtmıyor. Bu da yayıncıları kalitesiz ve kendilerinin bile izlemediği yapımlara yöneltiyor. Yeni tasarıda bu yetki RTÜK'e veriliyor. Böylece, toplumun tüm katmanlarındaki insanların evine ölçüm cihazları takılarak onların televizyon izleme hareketleri takip edilecek.
 </p>
 <p class="metin">
  — Elli yıl sonra da RTÜK bu kadar etkin olacak mı?
 </p>
 <p class="metin">
  Elli yıl sonra böyle bir kurumun kalacağını düşünmüyorum. Şu anda RTÜK'ün varlık nedeni radyo ve televizyon kuruluşlarının öz denetimden, öz disiplinden yoksun olmalarıdır. Yayın kuruluşları kendi RTÜK'ünü kendi içinde oluşturur, öz denetimi sağlarsa bize gerek kalmayacaktır.
 </p>
 <p class="metin">
  Tarafsızlık ve özerkliğimizden rahatsızlar
 </p>
 <p class="metin">
  — RTÜK'ün kararlarını siyaset ne kadar etkiliyor. Sonuçta siyasi partilerin gösterdikleri adaylar arasından seçiliyorsunuz. Onların etkisinde kalmadan hareket imkanı bulabiliyor musunuz?
 </p>
 <p class="metin">
  RTÜK özerk ve tarafsız bir kuruluş. Siyasetçilerden, hükümetten etkilenmemek mümkün değil ama kararlarımızı onların istekleri doğrultusunda almamız da sözkonusu değil. RTÜK bugün hiç bir kurum tarafından denetlenmiyor. RTÜK üyelerini seçildikten sonra, hiç bir kurum görevden alamıyor. Bunlar RTÜK'ün tarafsız, bağımsız, özerk çalışması için önemli güvencelerdir. Tabii herkesin siyasi görüşü, kültür yapısı, idelojisi vardır. Kararlarını verirken şu ya da bu siyasi partinin görüşleriyle örtüşebilir ama bu onlardan etkilendiği ya da onların baskılarıyla karar verdiği anlamına gelmez.
 </p>
 <p class="metin">
  — RTÜK üyelerini belirleme yetkisinin Meclis'ten alınarak hükümete verilmek istenmesinin anlamı nedir?
 </p>
 <p class="metin">
  Yeni tasarıda özerk yapı ortadan kaldırılıyor, RTÜK üyelerinin beşini Meclis, dördünü bakanlar kurulu atayacak. Bu da, mevcut siyasi tablo içinde yedi üyenin hükümet kanadı tarafından belirlenmesi anlamına geliyor. Ayrıca tasarı, RTÜK'ün denetimini Başbakanlık Yüksek Denetleme Kuruluna bırakıyor. Denetleme Kurulunu da Bakanlar Kurulu atıyor. Dolayısıyla tasarı kanunlaşırsa, RTÜK siyasi iktidara bağlı bir denetim organı olacak ve bugünkü fonksiyonunu tümüyle yitirecek. Bunu sakıncalı buluyoruz.
 </p>
 <p class="metin">
  — Kim rahatsız mevcut durumdan?
 </p>
 <p class="metin">
  Özerk kurumlar, siyasi iktidarlara fazla hoş gelmiyor. Siyasi güç bütün ipleri elinde tutmak istiyor. Bir de medyanın etkisi var. Tekelleşme eğilimleri arttı ve dördüncü kuvvet olmaya razı değiller. Ben hem birinci gücüm, hem ikinci gücüm, hem yasamayım, hem yürütmeyim, hem yargıyım havasına girdiler. Onlar da kendi üzerlerinde böyle bir denetim kurumunun varlığından ciddi şekilde rahatsızlar. Bizi siyasi iktidarın emrinde, sıradan, denetlenmesi, dizginlenmesi kolay bir kurum haline getirmeye çalışıyorlar.
 </p>
 <p class="metin">
  — Siyasi iktidardan kastettiğiniz bildiğimiz hükümet mi?
 </p>
 <p class="metin">
  Tabii şu anda RTÜK yasasını birinci derecede değiştirmek isteyen hükümet. Ama hükümete çeşitli kesimlerden baskılar olduğunu biliyoruz.
 </p>
 <p class="metin">
  — Medya dışında baskı yapan güçler var mı?
 </p>
 <p class="metin">
  Onu bilemiyorum.
 </p>
 <p class="metin">
  İrticai yayınlar çok iyi takip ediliyor
 </p>
 <p class="metin">
  — MGK'nın bölücü ve irticai yayınların iyi kontrol edilemediği şeklindeki açıklamasının ardından, RTÜK'ün yapısında değişikliğin gündeme gelmesi sadece bir tesadüf müydü?
 </p>
 <p class="metin">
  İrticai ve bölücü yayınlarla RTÜK mevcut yapısı içinde de ciddi şekilde mücadele ediyor. Şimdiye kadar 11 bin 290 gün kapama cezası verilmiş. Bunun 8500'ü bölücü yayınlarla, 2300'ü ise irticai yayınlarla ilgili. Çok küçük bir bölümü kişilik hakları, genel ahlak, Türk aile yapısına aykırılık, çocukların ruh sağlığını bozucu yayınlarla ilgili verilmiş. RTÜK en sert cezaları irticai ve bölücü yayınlar konusunda verdi.
 </p>
 <p class="metin">
  — Neden kamuoyunda bu değil de, daha çok genel ahlak ve Türk aile yapısıyla ilgili kapatmalar gündeme geliyor?
 </p>
 <p class="metin">
  Büyük medya kuruluşları genellikle bu tür yayınlar nedeniyle ve çok kısa süreli kapatılıyorlar. Buna rağmen medya gücü ellerinde olduğu için onun gürültüsü çok fazla çıkıyor.
 </p>
 <p class="metin">
  — Nazlı Ilıcak gazetedeki köşesinden selefinize "Başbakanlık Takip Kurulu veya Batı Çalışma Grubundan size çalışmalar, raporlar geliyor mu?" diye sormuştu. Geliyor mu oralardan raporlar?
 </p>
 <p class="metin">
  Devletin çeşitli güvenlik ve istihbarat birimlerinden raporlar geliyor ama dediğiniz kuruluşlardan o isimlerle bir rapor gelmiyor.
 </p>
 <p class="metin">
  —Yeni yasayla bölücü ve irticai yayınlar daha etkin takip edilecek mi?
 </p>
 <p class="metin">
  Ben şu anda bu yayınların ciddi şekilde takip edildiğine inanıyorum. O yüzden bu iddiayı da gerçekçi bulmuyorum.
 </p>
 <p class="metin">
  — Peki bu iddiaların bu kadar sık gündeme gelmesinin nedeni nedir?
 </p>
 <p class="metin">
  Onu da anlamakta güçlük çekiyorum.
 </p>
 <p class="metin">
  E—mail:osmaniridag@hotmail.com
 </p>
 <p class="metin">
 </p>
 <p class="arabaslik">
  ÜÇ NOKTA
 </p>
 <p class="metin">
  BU HAFTA KAPATMALARI KONUŞTUK ÇÜNKÜ BİZ DE KAPATILIYORUZ.
 </p>
 <p class="metin">
  İKİ YILDIR SÜRDÜRDÜĞÜMÜZ HAFTALIK RÖPORTAJLARA GENEL YAYIN YÖNETMENİMİZİN İSTEĞİYLE NOKTA KOYUYORUZ. ARTIK HER HAFTA DEĞİL DE BAZI HAFTALAR RÖPORTAJLARLA BİRLİKTE OLACAĞIZ.
 </p>
 <p class="metin">
  BENCE SAKINCASI YOK, EĞER SİZE GÖRE VARSA MEHMET KAMIŞ'IN MAİLİNİ EDİTÖR SAYFASINDA BULABİLİRSİNİZ.
 </p>
 <br/>
 <center>
  <a class="anaorta" href="http://web.archive.org/web/20020329150023/mailto:E—mail:osmaniridag@hotmail.com">
   E—mail:osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/306/roportaj/1.htm), [web.archive.org (arşiv bağlantısı)](http://web.archive.org/web/20020329150023/http://www.aksiyon.com.tr:80/2000/306/roportaj/1.htm)
