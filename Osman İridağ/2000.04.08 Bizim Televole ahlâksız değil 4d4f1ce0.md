# Bizim Televole ahlâksız değil

*Osman İridağ 2000.04.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Beş yıldır aralıksız her hafta yayınlanan ve AGB ölçülerine göre de hep ilk on içine giren bir program Televole. Hoş şimdi üç tane var ama bizim sözettiğimiz ilk Televole ekibinin yaptığı program.
  </font>
 </div>
 <div id="newsText">
  <font class="detail-text">
   Kaldı ki diğerlerinin reytingi de pek farklı değil. Hâlâ spor magazin programı olarak yayınlansalar da artık sporla bir ilgilerinin kalmadığını herkes biliyor. Paparazzi'de, Pazar Keyfi'nde ve benzer magazin programlarında gördüğümüz tüm konuları Televolelerde de görüyoruz. Aynı konuları yayınlamalarına rağmen Televoleleri diğerlerinden ayıran bir şey var. Artık bu programlar sadece bir program ismi olmaktan çıkıp, yeni bir hayat tarzının ifadesi haline geldi; Televole gibi düşünüp, Televole gibi yaşamada oldu.
   <br/>
   <br/>
   Beş yıldır eleştirilen ancak sürekli de izlenen Televole sonrası oluşan yaşam tarzının ne olduğunu, programın yapımcısı Şansal Büyüka'ya sorduk.
   <br/>
   <br/>
   Spor programı değiliz
   <br/>
   <br/>
    "Spor Magazin Programı Televole" diye reklamını yaptığınız Televole'nin sporla nasıl bir ilgisi var?
   <br/>
   <br/>
   Televole'nin başlangıçtaki tanımı ile bugünkü tanımı çok farklı. Biz hep futbolun mücadele, kavga döğüş taraflarını veriyorduk. Oysa futbolun yumuşak tarafları da var. Bu nedenle futbol denince akla hep erkek seyirci gelirdi. Türkiye'de hâlâ çoğu evde tek televizyon var ve bu konuda hanımların egemenlikleri sözkonusu. Biz hanıma, erkeğe, çoluk çocuğa hitap eden, sporcuların hayatını, aile yaşamlarını, tutkularını, zevklerini ve başka yumuşak şeyleri kapsayan bir program yapmaya karar verdik. İki yıl böyle devam etti. Müthiş ilgi gördü. Ben iddia ediyorum. Kanal D'nin ilk günleriydi. Bu kanalı iki program zirveye taşıdı. Biri Söz Fato'da, ikincisi de Televole.
   <br/>
   <br/>
    Sonra ne oldu da Televole'nin spor, daha doğrusu futbol kısmını attınız?
   <br/>
   <br/>
   Televizyon çok nankör bir olay. Bugün Türkiye'nin en iddialı dizileri, reyting rekorları kıran yarışma programları kayboldu gitti. Çünkü Türk izleyicisi çabuk bıkıyor ve programı tüketiyor. Eğer toplumdan gelen taleplere göre değişiklik yapmaz, yüzünüzü, çehrenizi değiştirmezseniz kaybolup gidiyorsunuz. Türkiye'de köşebaşlarını tutan gazete yazarlarını Türk toplumu çok kaliteli insanlar sanmasın. Hepsi elli tane komplekse kapılmış insanlar. Onların baskısı, kulüplerin etki altına girmesiyle herkes kendini spor magazinden çekmeye başladı. Malzemede sıkıntı çekmeye başlayınca seyirciden gelen talepleri de gözönüne aldık ve yavaş yavaş magazine doğru yönelmeye başladık. Reytiglerde gördük ki sporcularla ilgili kısımda düşüş yaşanırken magazin bölümlerinde büyük patlama oluyor. Talepler Televole'yi bu süreç içinde aldı bir spor magazin programı olmaktan çıkarıp, magazin programı haline getirdi.
   <br/>
   <br/>
    Size Televolelerle ilgili köşe yazarlarının, yorumcuların yaptıkları tanımlardan bir demet sunmak istiyorum: Seviyesizlik, ahlaksızlık, edepsizlik. Bu eleştirilerden kendinize pay çıkardığınız oluyor mu?
   <br/>
   <br/>
   Bir televizyon eleştirmeninin bizim için yazdığı bir şeyi okumak istiyorum. "Sporu mizahla birleştirerek yeni bir üslup yaratan Televole bugün de ilk günkü gibi ilgi görmeye devam ediyor. Kimi zaman eleştirsek de Sezar'ın hakkını Sezar'a vermek gerekiyor. Televole yeni bir üslubu yarattığı için Türk televizyonlarında bir dönüm noktası oldu". Bakın haber bültenlerine Televole tarzı oldu.
   <br/>
   <br/>
    Siz haberlerin bu tarza kaymasından memnun musunuz?
   <br/>
   <br/>
   Haberlerin Televole tarzı olmasına müthiş karşıyım. Adı üstünde haber bülteni. Ben Televole içinde günlük siyasi haber versem uygun olur mu? Haber bültenleri magazinleşme konusunda ölçüyü kaçırmamak durumundalar. Bizimle ilgili yorum yapan insanların bana edepsizliğin ne olduğunu söylemesi lazım.
   <br/>
   <br/>
    "Kim kiminle beraber, kim nerede içti, dağıttı, kim kimin sevgilisini gözleri önünde kaptı." Bunları edepsizlik olarak kabul etmiyor musunuz?
   <br/>
   <br/>
   Yazanların iyi niyetine çok dikkat etmek lazım. Bunu yazan insan bağlı olduğu televizyon kanalının magazin programlarına danışmanlık yapıyor. Bunu yazıyor, yazdığı grubun  televizyonundan ücret alıyor. Ben çoğunun dürüst ve samimi olduğuna inanmıyorum. Art niyetliler.
   <br/>
   <br/>
    Neden sadece size karşı art niyetleri olsun?
   <br/>
   <br/>
   Televizyonlarda acımasız bir rekabet var. Biz iki sene öncesine kadar yok karteldi şuydu buydu, birbirimizin gözünü oyuyorduk. Bunlar çok çabuk unutuldu. Herkes ilanı, reytingi kapma, rantı paylaşma savaşı veriyor.
   <br/>
   <br/>
    Kim ne derse desin dikkate almıyorsunuz öyle mi?
   <br/>
   <br/>
   Etkilenirim, dürüst bulduğumu dikkate alır ve arkadaşlarımı uyarırım. Ben o eleştirmenlere soruyorum. Televole'de ahlaksız, iftira o bu ne var?
   <br/>
   <br/>
    Yok mu?
   <br/>
   <br/>
   Biz en fazla, barlarda, oralarda buralarda eğlenenleri veriyoruz. Kendileri hafta sonları bir sürü ilave çıkarıyor. Bu tarza karşılarsa önce kendi gazetelerindeki yayınlara engel olsunlar.
   <br/>
   <br/>
    Kötüyü referans olarak mı alıyorsunuz?
   <br/>
   <br/>
   Kötü hiç bir şeye örnek olmaz. Ben kötü bir iş yapmıyorum. Ama beni kötü buluyorlarsa, saygı duyarım duymam, kendi görüşüdür. Benim tarzımın çok dışında toplumu hiç ilgilendirmeyen, yedinci sınıf kadınları kapak yapıp, milyonlarca liralık kağıt masrafı yapanların bizi eleştirmeye hakkı yok. Önce onları durdursunlar.
   <br/>
   <br/>
   İnsanları ücretsiz eğlendiriyoruz
   <br/>
   <br/>
    Televole en çok eleştiri alan programlar arasında. Bununla birlikte yine beş yıldır en çok izlenen programlar arasında? İnsanlar neden hem kızıyor hem de izliyor?
   <br/>
   <br/>
   Kızanlar toplumun ne kadarını ilgilendiriyor, izleyenler toplumun ne kadarını kapsıyor bunları bilmek gerek. Bana göre Türk toplumu yazılı basına güvenini büyük ölçüde kaybetti. Eğer yazılı basına çok güvenseydi Mesut Yılmaz bugün başbakan olurdu. Kayıtsız şartsız desteklediler. Görsel basın bu anlamda yazılı basının bir adım önünde. Çünkü birebir veriyorsunuz olayı. Zaten az okuyan bir ülkeyiz, okumayı sevmiyoruz. Peki bu Televolelerin hiç bir şeyi yok mu? Madem bu kadar kızılıyor insanlar niye izliyor?
   <br/>
   <br/>
    Bunu ben sordum?
   <br/>
   <br/>
   Türkiye'de kaç insan cebine parayı koyup, lokanta, gazino, orası burası dolaşabiliyor? Toplumu ilgilendiren insanlar olduğu için söylüyorum, Tarkan'ı, Mustafa Sandal'ı, Bülent Ersoy'u sahnede izleyen kaç kişi var? Biz pazartesi akşamları Türkiye'nin elli gazinosunu, elli barını, eğlence yerlerini insanların evine getiriyoruz.
   <br/>
   <br/>
    Gerçekleştiremedikleri hayallerini ekranlardan evlere servis mi yapıyorsunuz?
   <br/>
   <br/>
   Evet efendim. Ücretsiz, buyrun! İşte burada Maksim'deyim, burada Çakıl Gazinosu'ndayım, burada Nispet bardayım, burada Dedikodulu bardayım, orada plajdayım, burada defiledeyim.  Üstelik insanların tercihi var. Eğer Televole tarzına karşıysanız Türkiye'de 18 tane ulusal kanal var. Bir başka programı seçme şansınız var.
   <br/>
   <br/>
    Toplum kendinden bir şey buluyor mu bu programda? Orada herşey var; şan, şöhret, para, eğlence, zevk, sefa, içki. Toplumda bunlar var mı?
   <br/>
   <br/>
   Televole'de başka şeyler de var. Toplumun önde olan isimleri merak uyandırıyor. Bunları izlemek herhalde bir keyif oluyor ki izliyorlar. Çok önemli bir süreçten geçti Televole. Bizim Televole'de striptiz göremezsiniz, erotizm göremezsiniz. Aksini iddia eden kanıtlasın. Deyin ki şurada şunu yaptınız, bunu soydunuz, şunu açtınız. Cevabını vermeye çalışayım.
   <br/>
   <br/>
    Barlardaki, diskolardaki eğlencelerdeki görüntüler erotizm sınıfına girmiyor mu?
   <br/>
   <br/>
   Ama o aynı değil, kabul etseniz de etmeseniz de Türk toplumunun bir parçası bu.
   <br/>
   <br/>
    Bütün Türkiye'nin ya da bırakın bütünü, toplumun çoğunluğunun eğlence ve erotizm sınırı bu mu?
   <br/>
   <br/>
   Elbette değil. Ama benimseyen var ki bu kadar izleniyor.
   <br/>
   <br/>
    Televole'deki konular toplumun kaçta kaçını yansıtıyor?
   <br/>
   <br/>
   Siz Televolede ölçüyü sadece Etiler barlarında aldınız. Biz çok değişik şeyler yapıyoruz. Dünyanın dört bir tarafından görüntüler veriyoruz. Diyeceksiniz ki Brüksel'e gidip oranın Etiler'ini gösteriyorsunuz
   <br/>
   <br/>
    Peki diyorum.
   <br/>
   <br/>
   Başka yerlerine de giriyoruz. Çok çarpıcı konuları gündeme getiriyoruz.
   <br/>
   <br/>
   İspatlasınlar intihar ederim
   <br/>
   <br/>
    Televole'de ekrana getirilen görüntüleri kendi aile yapınıza uygun buluyor musunuz?
   <br/>
   <br/>
   Ben gidip Etiler'deki barlarda öyle eğlenmem. O tarz eğlenceyi sevmem. Ben kendi kanalımdaki Televole için konuşurum. Televole imajını biz değil, diğer Televoleler bozdu. Onların programlarının son yarım saatinin her saniyesinde erotizm var. Sok banyoya, sok küvete, afedersin köpüklerin içinde göğüs göster.
   <br/>
   <br/>
    Sizin bu anlamda ölçünüz var mı?
   <br/>
   <br/>
   Eğer beni onlarla bir tutacaksanız bu camdan atlar intihar ederim.
   <br/>
   <br/>
    Aman efendim?
   <br/>
   <br/>
   Bu konuda bir kişi elinde görüntüyle gelsin bir dahaki hafta Televole'yi yayından kaldırırım. Ben Türk toplumunun değer yargılarını biliyorum. Etiler'deki eğlenceleri veriyorum kardeşim. Ben 53 yaşındayım, kafamda saç kalmadı. İki çocuğum var ve iyi bir aile babasıyım. Çoluğumun çocuğumun olduğu yerde kendimi utandıracak bir iş yapmam.
   <br/>
   <br/>
    Çocuklarınız da zevkle izliyor mu programınızı?
   <br/>
   <br/>
   İzlerler de eleştirir de. Eşim beni spor magazinden uzaklaşmakla eleştiriyor.
   <br/>
   <br/>
    Eğer malzeme bittiyse bıraksaydınız. Magazinciler zaten yapıyordu sizin yaptığınızı?
   <br/>
   <br/>
   Ama talep var niye bırakayım!
   <br/>
   <br/>
    Ya da para var niçin bırakayım mı?
   <br/>
   <br/>
   Para var demiyorum, talep var. Parayı düşünsek bugün bu kanalda olmazdık.
   <br/>
   <br/>
   Televole tarzı yaşam oluşturduk
   <br/>
   <br/>
    Televole bir program ismi mi yoksa bir tarzın adı mı?
   <br/>
   <br/>
   Türk yaşam tarzında bir felsefenin imajı konumuna geldi. Salt program adı olmaktan çıktı. Televole tarzı yaşam, Televole tarzı eğlence gibi bir anlayış durumuna geldi. Bu aslında bilimsel bir konu bile olabilir. Zaten bir iki fakültede tezlere konu olmuş. Toplumu yönlendiren belli bir kesim Televole imajını kabul etmiyor. Ama onların kabul etmediği imajı toplum kucaklıyor. Ya toplum yanılıyor ya imajı kabul etmeyenler.
   <br/>
   <br/>
    Televole tarzı yaşam nedir?
   <br/>
   <br/>
   Hayatı hafife alan, derdi, sıkıntıyı değil, mutluluğu kabul eden insanların tarzı.
   <br/>
   <br/>
    Zaten toplumun ülke meseleleriyle ilgisizliğinden şikayet ediyoruz. Yaptığınız tanım bu ilgisizliği desteklediğinizi gösteriyor?
   <br/>
   <br/>
   Türkiye'de elli tane haber programı, ana haber bültenleri var. Tartışma programları, çok değerli anchormenler var. Daha iyi bir Türkiye görevi bize değil onlara düşüyor. O görev bizde olsaydı, ana haber bültenlerinin 30 40 dakikasını futbola ayıracağıma ülke meselelerine ayırırdım. Bakın kanallara 40 dakikalık haber yapıyorlar 20 dakikası futbol. Herkes kendi işini yapsın. Bir kaçış olduğu görüşüne katılıyorum. Biz de bunun için yapıyoruz. İnsanlar bütün zamanlarını sıkıntı içinde geçiriyor, hiç olmazsa bir gece bu sıkıntılarını unutup eğleniyor.
   <br/>
   <br/>
   Email: osmaniridag@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6056-36-bizim-televole-ahl%C3%A2ksiz-degil.html), [web.archive.org (arşiv bağlantısı)](http://web.archive.org/web/20140804030552/http://www.aksiyon.com.tr:80/aksiyon/haber-6056-36-bizim-televole-ahl%C3%A2ksiz-degil.html)
