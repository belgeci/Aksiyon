# Karizma tur getirmedi

*Osman İridağ Bilinmeyen-tarih*

<div>
 <p>
  <font>
   “Neden Milli Takımımızın başında karizmatik bir hoca yok?” diye düşünen ve Dünya Kupası öncesi hoca arayışına girenler, kupa tarihinin unutulmaz gollerinden birini yedi. Şenol Güneş tüm sosyolojik analizleri, kupa öncesi dile getirilen ve çoğunluğun kabul ettiği bir gerçek gibi sunulan yorumları altüst ederek, karizma sahibi olmadan Türkiye’yi kupada en büyük dört takım arasına soktu.
   <br/>
   <br/>
   Son Dünya Kupası karizmatik olmayan teknik direktörlerin gövde gösterisine de sahne oldu. Almanya Teknik Direktörü Rudi Völler, Brezilya Teknik Direktörü Scolari ve Güney Kore Teknik Direktörü Guus Hiddink de bizim anladığımız manada karizmatik değillerdi. Yani egosu güçlü, herşeyi ben bilirim havasında değillerdi. Ama en başarılı onlar oldu. Peki ya ismini bildiğimiz karizmatik hocalar ne yaptı? Mesela İtalya Teknik Direktörü Trapattoni? İtalya gruptan zor çıktı, ikinci turda Güney Kore’ye elendi. İspanya Teknik Direktörü Camacho? O da Güney Kore’ye elenmekten kurtulamadı. Karizmatik hoca Maldini de Paraguay’da sınırları zorlayamadı. Sonuç olarak kupa “karizmatik” hocaların mağlubiyetiyle biterken, başarılı olmak için mutlaka karizma gerekir diyenler de bu mağlubiyete ortak oldu.
   <br/>
   <br/>
  </font>
 </p>
 <p>
  <font>
   (Bu yazı 26 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1453), [web.archive.org (arşiv bağlantısı)](http://web.archive.org/web/20050301161423/http://www.aksiyon.com.tr:80/yazdir.php?id=1453)
