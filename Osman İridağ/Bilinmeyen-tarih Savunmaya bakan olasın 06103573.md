# Savunmaya bakan olasın

*Osman İridağ Bilinmeyen-tarih*

<div>
 <font>
  <img border="0" height="1" src="/web/20040120180919im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20040120180919im_/http://www.aksiyon.com.tr/resim/461/22.jpg" vspace="5"/>
  </p>
 </font>
 <font class="content">
  Bakan oluyorlar ancak iktidar olup olmadıkları tartışılıyor. Müsteşar-larını bile seçme hakları yok. Genelkurmayca belirlenen kadroyla çalışmak zorundalar. Meclis’te Türkiye’nin savunma ihtiyaçları için gereken bütçeyi takip ediyorlar ama harcamalarla ilgili yetkileri hayli sınırlı.
 </font>
 <p>
  <font class="content">
   3 Kasım seçimlerinde AK Parti, Recep Tayyip Erdoğan’sız girdiği Meclis’te hükümet kuracak tek parti konumuna gelmişti. Cumhurbaşkanı Ahmet Necdet Sezer, Erdoğan’ın da tercihi olan Abdullah Gül’ü hükümeti kurmakla görevlendirdi. Gül, Erdoğan’la hazırladığı kabine listesiyle Çankaya’ya çıktı ve sadece iki değişiklikle liste onaylandı. Değişiklikler, başında “millî” sıfatı olan bakanlıklarda yapılmıştı. Sezer, Millî Eğitim Bakanlığı için düşünülen Beşir Atalay’ın yerine Erkan Mumcu’yu tercih ederken, Millî Savunma Bakanlığı için kabinede Dışişleri Bakanı olarak düşünülen Vecdi Gönül’ü seçmişti. Yaşar Yakış’a da Dışişleri Bakanlığı kalmıştı. Sezer’in diğer bakanlıklar için hiçbir çekince koymadığı halde başında “millî” sıfatı bulunan bakanlıklarda değişiklik yapması ilginçti. Bu tercihte Vecdi Gönül’ün devlet tecrübesi kadar uzlaşmacı kişiliği de etkili olmuştu şüphesiz.
   <br/>
   <br/>
   Gelişmiş ülkelerde savunma dahil hiç bir bakanlık için “millî” vurgusu yapılmıyor. Mesela ABD Millî Savunma Bakanı ya da Almanya Millî Savunma Bakanı diye bir habere rastlanmıyor. Ülkemizde ise başbakanlar diğer bakanlıklar için istedikleri isimleri tercih ederken, konu Millî Savunma Bakanlığı olunca aynı özgürlüğe sahip değil. Dilediği değil “dilenen”, sivri dilli değil “dengeci”, aykırı değil “kabul edilebilir” isimler arıyor. Bir çok hükümetin kurulması sırasında başbakanların yanında yer alan yılların siyasetçisi Esat Kıratlıoğlu bu gerçeği şöyle ifade ediyor; “Başbakan kim olursa olsun askerlerle herhangi bir şekilde zamanında ters düşmemiş, iyi münasebet kuracak, onların psikolojisini bilecek kişileri tercih etmek zorundadır.”
   <br/>
   <br/>
   Bu koltuğun sahibi belirlenirken, ılımlı ve askerin sıcak bakacağı isimler üzerinde yoğunlaşılıyor. En muhafazakâr iktidarlarda bile liberal isimler tercih ediliyor. Sondan başlayıp kısa bir hatırlatma yapalım... Sabahattin Çakmakoğlu, Hikmet Sami Türk, İsmet Sezgin, Turhan Tayan, Oltan Sungurlu, Vefa Tanır, Mehmet Gölhan, Nevzat Ayaz, Barlas Doğu, Mehmet Yazar, Hüsnü Doğan, Safa Giray, Ercan Vuralhan... Oltan Sungurlu ve Hüsnü Doğan’ın bakanlık ömürleri 3—4 ayla sınırlı kaldı. Elbette hepsinin siyasi düşünceleri aynı değildi; ama genellikle ekonomi ve siyasette devletçi anlayışı tercih eden isimdiler. Bütün bunlara rağmen Millî Savunma Bakanlığına getirilen kişilerle iktidarın başı olan başbakan arasında zaman zaman sürtüşmeler yaşandı. Hüsnü Doğan bakanlıktan azledilirken, Safa Giray hükümetin birinci Körfez Savaşı’ndaki politikasını beğenmeyerek zamanın Dışişleri bakanı ve Genelkurmay başkanı gibi görevinden istifa etti. Her üç ismin istifası arka arkaya geldi. Hatta Türkiye’nin çok kritik üç döneminde Millî Savunma bakanları ile başbakanlar aynı düşünmediği için sorun yaşandı.
   <br/>
   <br/>
   Askerle birlikte hareket eden bakan
   <br/>
   <br/>
   Türkiye Cumhuriyeti darbeyle ilk kez 1960 yılında tanıştı. O dönemdeki Millî Savunma Bakanı Ethem Menderes’le ilgili olarak birkaç hafta önce bir haber yayınlamıştık. Demokrat Partililer Ethem Menderes’i askerlerle birlikte hareket etmekle suçluyordu. Hüsamettin Cindoruk, cezaevinden çıktıktan sonra Celal Bayar’ın affetmediği tek ismin Ethem Menderes olduğunu söylüyor. Ethem Menderes, Millî Savunma bakanı olarak zamanın Kara Kuvvetleri Komutanı Orgeneral Cemal Gürsel ile girdiği yakın ilişki, darbe sonrasında Yassıada’da ihtilalcilerden gördüğü özel muamele ve Gürsel’in Bayar aleyhine Adnan Menderes lehine yazdığı ancak kabine üyelerine açıklanmayan mektup nedeniyle bu suçlamalara maruz kalmıştı. 10 yıllık DP iktidarında bir çok bakanlık koltuğuna oturmuştu; ama Millî Savunma bakanı olunca dava arkadaşlarıyla ve Adnan Menderes’le farklı bir çizgiye gelmişti. Savunma bakanı olarak askerlerle yakın ilişki içine girmiş, kendini sevdirmiş, ancak bunun karşılığında da onlarla birlikte hareket etmekle suçlanmıştı.
   <br/>
   <br/>
   İlginçtir, 12 Eylül darbesinde de Millî Savunma bakanının kaderi Ethem Menderes’ten farklı olmadı. Dönemin Milli Savunma Bakanı Ahmet İhsan Birincioğlu’nun ismi darbe sonrasında bir çok spekülasyona neden oldu. Çünkü darbecilerin ilk icraatlarından biri Birincioğlu’nu ödüllendirmek olmuştu, üstelik özel bir kararnameyle. Dönemin Başbakanlık Müsteşar Yardımcısı Hasan Celal Güzel, Tercüman’daki yazısında bu olayı şöyle anlatıyor; “Ahmet İhsan Birincioğlu, her nedense (!) 12 Eylül darbecilerinin ilk sahip çıktıkları kişi oldu. Başbakan, Hamzakoy’a hapse gönderilirken, Millî Güvenlik Konseyi Genel Sekreteri ve Genelkurmay 2. Başkanı Org. Haydar Saltık, darbeden sonra bana telefon ederek Birincioğlu’nun T.C. Ziraat Bankası Yönetim Kurulu üyeliğine tayin edilmesini istemişti. Bunun için özel olarak ‘atama kararnamesi’ geliştirildi ve darbeye maruz kalan hükümetin Millî Savunma bakanı, darbe yönetiminin ‘ilk atadığı’ kişi oldu.”
   <br/>
   <br/>
   Geliyoruz 1997 yılındaki postmodern darbeye. Refahyol koalisyonunda bakanlık koltuğu DYP’de (Refah Partisi’nde olması düşünülemez bile). Bakanlıkta ise askerlerin çok sevdiği bir isim var; Turhan Tayan. Tansu Çiller ve Necmetin Erbakan’ı sevmeyen 28 Şubatçı generaller Tayan’la ilgili aynı çekinceyi göstermiyor. Bunları ise aradan geçen 6 yılın ardından yayınlanan haberlerden öğreniyoruz. Tayan kabine içinde askerlerin hassasiyetini ileten bir mekanizma gibi görev yapıyor. Bir çok konuda hükümetten farklı düşünüyor. Sonrasında ise Tansu Çiller ile yollarını ayıran kişiler arasında yer alıyor.
   <br/>
   <br/>
   Bakan oluyorlar, iktidar olamıyorlar
   <br/>
   <br/>
   Üç kritik dönemde üç ayrı bakan bir şekilde mensubu oldukları kabineyle ters düşmüş. Peki neden? Çünkü Türkiye’de MSB olmak o kadar kolay değil. Olsanız dahi diğer bakanlıklardaki gibi iktidar sahibi olamıyorsunuz. Bütün hiyerarşi önceden belirlendiği için, MSB, Türk Silahlı Kuvvetlerinin bütçe işlerini takip eden bir koordinatör vazifesi görüyor. Atama yapamıyor. Protokolde temsil ettiği kurumun başındaki kişiden geride yer alıyor. Demokratik ülkelerde Genelkurmay başkanı, Savunma bakanına bağlıyken, bizde Başbakanlığa bağlı olduğu için ondan önde yer alıyor. (1960 yılından önce Genelkurmay MSB’ye bağlıydı. Ancak 1961 Anayasası ile 1982 Anayasası’’nda bu kural değiştirildi ve Genelkurmay Başbakanlığına bağlandı.) Öyle ki bakan en yakınında çalışacağı kişiyi bile seçemiyor. Tarihi bir anekdotla bu durumun sonuçlarının ne olduğuna bakmakta yarar var. Süleyman Demirel, 11 Eylül 1980 akşamı gerginleşen havayı koklamış, o zamanki MSB İhsan Birincioğlu’na darbe olup olmayacağını sormuştu. Birincioğlu ise, “bakanlıktan yeni geldiği, müsteşarla az önce beraber olduğu, olağanüstü bir şey olsa hissedeceği” cevabını vermişti. Birincioğlu ihtilalden haberdardı ve Demirel’den saklamıştı demek doğru olmaz, ancak sonrasında yaşanan atama olayı ister istemez bazı şüphelere neden olmuştu. Bu olayda dikkat çeken bir şey daha var. Eğer Birincioğlu’nun dedikleri doğruysa aylarca birlikte çalıştığı, güvendiği müsteşarı onu kandırmıştı.
   <br/>
   <br/>
   Müsteşar kalıyor, bakan gidiyor
   <br/>
   <br/>
   Aradan 10 yıldan fazla bir zaman geçiyor ve aynı koltuğa oturan Barlas Doğu kendilerini siyaset yapmakla suçlayan Org. Tuncer Kılınç’a “Müsteşarını bile değiştiremeyen bakan nasıl siyaset yapar” diye cevap veriyordu. Millî Savunma bakanları birlikte çalışacakları müsteşarı ata(ya)mıyorlar. Genelkurmay’ın emir komuta kademesi çerçevesinde tayin ettiği kişiyle çalışıyorlar. Tuncer Kılınç ise beş yıl süreyle bakanlık müsteşarlığı yaptı. Daha sonra MGK Genel Sekreteri olan Kılınç değişmezken aynı süre içinde Millî Savunma Bakanlığına beş ayrı isim geldi. Yani bakanlar giderken müsteşar gitmedi. Diğer bakanlıklarda ise müsteşar çoğu zaman bakanla gelip onunla gidiyor.
   <br/>
   <br/>
   “Bakan sistemin başı değil”
   <br/>
   <br/>
   Bakan olmak ancak “bakamamak”, koltuğa oturmak ama iktidar olamamak... Peki eski bakanlar ne diyor? MSB olmak için aranan özellikler neler ve neden kritik dönemlerde bu bakanlar iktidardan farklı hareket ediyorlar? Yıldırım Akbulut hükümetinde 3 ay bakanlık yapan ancak Semra Özal’ın İstanbul İl Başkanlığına aday olmasına karşı çıktığı için bakanlıktan azledilen Hüsnü Doğan bakanlık içinde ordunun hiyerarşisi uygulandığı için bizdeki savunma bakanlıklarının başka ülkelere benzemeyeceğini söylüyor; “Bakan sistemin tam başı olmuyor. Genelkurmay başkanı protokolde bakandan önde, demokratik ülkelerde böyle bir tablo yok. Benim dönemim de kritikti ama hükümetin başıyla bir fikir ayrılığım olmadı. Gelen kişi hem bakanlığını hem siyaseti düşünmeli; eğer dengeyi kuramazsa sorun olur. Bu makama başbakanlar birini tayin ederken daha dikkatli oluyorlar.”
   <br/>
   <br/>
   Mesut Yılmaz hükümetinin bakanı Barlas Doğu da makamın apolitik olduğunu ifade ediyor; “Savunma bakanları müsteşar değiştiremez; falanca orgenerali alayım deme şansına sahip değildir. Genelkurmayın belirlediği kadroyla çalışırsınız. Yapabileceğiniz onların sicillerini yazmaktır. Sicil amiri olduğunuz sürece etkili olursunuz. Benim zamanımda Genelkurmay Başkanı Doğan Güreş’ti ve biz çok iyi anlaşırdık. Bir gün makamıma geldi ve ben ‘Sayın Paşam ne emrederler’ diye ikramda bulunmak isteyince gazeteler “MSB, Genelkurmay başkanından emir alıyor” diye yazdı. Bakanlık yaptığım sürece başbakanımla pek uyuşamadım. Çünkü TSK’nın birtakım avantajlarını kontrol ettiğiniz zaman birilerine ters düşüyorsunuz.”
   <br/>
   <br/>
   Oltan Sungurlu çatışma dönemlerinde görev yapan bakanların Silahlı Kuvvetler tarafında yer aldıklarını ya da en azından taraf tutmadıklarını belirterek; “Bakan Silahlı Kuvvetlerin işlerini, kanunlarını, bütçesini takip eder. Savunma politikasına herhangi bir müdahalesi olamaz. Savunma sanayiiyle ilgili çalışma yapar.” Esat Kıratlıoğlu ise bizdeki bakanlığın bir nev’i protokol bakanlığı olduğunu ifade ediyor. Ve Sebahattin Çakmakoğlu... 57. Koalisyon Hükümetinin Savunma Bakanı olan Çakmakoğlu’nun cevapları oldukça kısa ve net. Tam bir Millî Savunma Bakanı gibi; “Bunlar bilinen, tartışılan şeyler. Ben bir şey söylemek istemiyorum.”
   <br/>
  </font>
 </p>
</div>


## Yorumlar

### hasan caliskan, 29-Kasım-2003
> Egemenlik kayitsiz sartsiz milletindir: 
> Halkin sectigi milli iradeye dahi saygilari olmayan o darbecilerden Turkiye'ye ne hayir var.Istedikleri kadar 'milli' yazan bakanlik koltuklarinda otursunlar, once milli iradeye saygi duysunlar.Millilik yazilarla, rozetlerle, lafla olmaz, icraate olur.Hem ne kadar milliyizki, milli egitimin kitaplarini yazan ekibin basinda Amerikali bir profesor bulundugunu okumustum.Ne derece dogru bilmem ama yine de insan supheye dusuyor.

### ali ersan bıyıklı, 31-Ekim-2003
> demokrasi ve halkın iradesi: 
> avrupa ülkelerinde başa gelen hükümetler ve bakanlar gerekli gördüğü durumlarda bünyede değişiklikler yapabiliyorlar çünki bu hakkı milletten alıyorlar ama Türkiye'ye gelince bu durum değişiyor cünkü bazı çevreler halkın iradesine inanmadığı ve takmadığı için halkın bakanını da takmıyor acayip bir şey bu demokrasilerde seçilmiş atanmıştan üstündur bu akp yi tek başına iktidar yapan halktır icraatlarındanda memnundur bazı darbe çığırtkanlığı cevreler şunu iyice kafalarına soksunlar ab sürecine girmiş bir devlette ordu siyasi iradeye el koyarsa  iki sene de girilecek zaman  yirmi seneye çıkar o kadar emek suya düşer ben sözümü ulu önder ATATÜRK'ün bir sözüyle bitiriyorum "HAKİMİYET MİLLETİNDİR"

Kaynak: [www.aksiyon.com.tr](http://www.aksiyon.com.tr:80/detay.php?id=3037&yorum_id=384), [web.archive.org (arşiv bağlantısı)](http://web.archive.org/web/20040120180919/http://www.aksiyon.com.tr:80/detay.php?id=3037&yorum_id=384)
