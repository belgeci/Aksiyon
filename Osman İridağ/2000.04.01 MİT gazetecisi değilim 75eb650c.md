# "MİT gazetecisi değilim"

*Osman İridağ 2000.04.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aslında Tuncay Özkan'la, Abdullah Öcalan'ın yakalanışını anlattığı kitabı konuşacaktım. Ancak daha odaya girer girmez, kendisiyle ilgili yapılan "MİT gazetecisi" söylentilerinden rahatsızlığını dile getirip, bilgisayarından yazdıkları bilgilerin kaynağını göstermeye başladı.
  </font>
 </div>
 <div id="newsText">
  <font class="detail-text">
   Öyle olunca sorular da öncelikli olarak, gazeteci haber kaynağı ve gizli servislerle gazetecilerin ilişkisi üzerine oldu. Doğrusu bilgisayarındaki bilgilere hayran kalmamak elde değil. Özkan'ın dediği gibi o bilgisayar kimde olsa aynı haberleri yapabilir. Ancak bu bilgilerin kaynağı belli değil. Bu kadar ayrıntı, tarih ve yer gösteren bilgileri bir gazetecinin takip ederek biraraya toplaması hiç de kolay değil. Eğer Özkan'ın dediği gibi o bilgiler tamamen açık kaynaklardan toplandıysa; gazeteci, televizyoncu ve kitap yazarı Tuncay Özkan'ı tebrik etmemek mümkün değil.
   <br/>
   <br/>
   Çatlayın!
   <br/>
   <br/>
    Köşe yazarlığı, dizi yazılar, kitap yazarlığı ve bir televizyon kanalının haber yönetmenliği? Bu kadar çok işi 24 saate nasıl sığdırıyorsunuz?
   <br/>
   <br/>
   Uykumdan, eşimden ve çocuğumdan feda ederek çalışıyorum. Onlardan aldığım zamanı işimde değerlendiriyorum. Yaklaşık 10 yıldır dört saat uyuyorum. Gün boyunca sürekli temas halinde olduğum haber kaynaklarım var. Telefonla sürekli konuşurum. Hemen hemen herşeyi takip etmeye çalışırım. Gazeteleri çok iyi okurum. İnterneti belirli konu başlıkları üzerine mutlaka tararım. Emaillerle sürekli bir şeyler geliyor. Sonra burada gazeteci arkadaşlarımın taşıdığı bilgiler var, artı çok kitap okurum.
   <br/>
   <br/>
    Bir röportajınızda her gece 450 sayfa okuduğunuzu söylemişsiniz.
   <br/>
   <br/>
   Eğer gece saat 11 gibi oturursam, sabah 6'ya kadar 450 sayfa kitap okurum. Ama bu her gün olmaz. Bana bir kitabı ne kadar sürede bitireceğimi sordukları zaman ben de bir gece otursam bitiririm demiştim. Her gece en az 67 sayfa yazarım. Dosya anlamında 5060 sayfa, 1520 sayfa da şiir okurum. Bazen de hiçbir şey yapmadan bir romana, öyküye ya da dosyaya kapanıp geceyi öyle geçiriyorum.
   <br/>
   <br/>
    Bunları yapıyorsunuz sonra da size haber akmaya başlıyor öyle mi? Doğrusu sizi kıskanmıyor değilim. Niye hep devletin gizli belgeleri size geliyor?
   <br/>
   <br/>
   Çatlayın. Tembellerin hepsinin çatlamasını istiyorum.
   <br/>
   <br/>
    Sadece çalışkanlıkla mı bu noktaya geldiniz?
   <br/>
   <br/>
   Evet sadece çalışkanlık. Merak ediyorum ve ettiğim şeyin cevabını istiyorum. Abdullah Çetin Argun diye bir adam çıkıyor ve Uğur Mumcu'nun arabasının altına bombayı ben koydum diyor. Ben onu merak ediyorum. Savcılık herkese açık, gidiyorum oradan istiyorum. Hizbullah diye bir oluşum ortaya çıkıyor. Daha o ortaya çıkmadan cinayetler işleniyor, ben merak ediyorum. Açıyorum Diyarbakır Emniyet Müdürünü, açıyorum Diyarbakır Savcısını, avukat arkadaşımı, Diyarbakır eşrafından ileri gelenleri arıyorum ve diyorum ki; bu nedir? Şu adam en doğru bilgiyi verir diyorlar. Bulduğum kaynak insanla bir dostluk ve bağ oluşuyor aramızda. Eğer siz o bağı; güven, inanç ve dürüstlük üzerine kurarsanız o kişi, sürekli size bilgi vermeye başlıyor. Yoksa ben 1992 yılında Huzbullah ile ilgili bu kadar yazıyı nasıl yazabilirdim.
   <br/>
   <br/>
    Bir iddia bu bilgileri MİT'ten alarak yazdığınız yönünde. Siz ve sizin gibi bir kaç gazeteciye MİT'in adamı diyorlar? Siz bir MİT gazetecisi misiniz?
   <br/>
   <br/>
   Bu MİT konusu, ben ve benim gibi insanlarla ilgili bir şey haline dönüştü. Ben MİT'in yapısı ve tarihini kitap yapmış tek gazeteciyim. Bu kitabı okumuş olan insanlar niye bunun böyle algılandığını anlarlar. Çünkü MİT üzerinde benim çok büyük bir haber kaynağı birikimim var. Ama ben hiçbir zaman MİT'in gazetecisi, oradan gelen bilgileri yayınlayan gazeteci olmadım. Gazetecilik kimliğimin önüne bu tür şeyleri koymayı dünyanın en ahlaksız şeyi sayarım. Bir insan bir işi yapıyorsa o kimlikle çıkar ortaya. Başka bir kimlikle niye çıksın. Benim MİT içinde çok sevdiğim, saygı duyduğum, arkadaş olduğum, dost olduğum insanlar var ama ben onları haber kaynağı olarak kullanmam. Eğer siz MİT'i izliyorsanız ve sürekli görüşüyorsanız zaten bunlara ulaşırsınız. Benim konumuma geldikten sonra, MİT'e gidip sorduğunuz zaman cevap veriyorlar zaten.
   <br/>
   <br/>
    Sizin bir farkınız var. O da sabahın köründe MİT başkanını evinden arayıp Abdullah Öcalan'ın yakalanıp yakalanmadığı haberini sorabiliyorsunuz.
   <br/>
   <br/>
   MİT'in üst düzey yöneticileri hangi gazete yöneticisinin telefonuna çıkmıyorlar? Kim aramış da çıkmamışlar?
   <br/>
   <br/>
    Her gazete yönetimi için geçerli değil bu?
   <br/>
   <br/>
   O gazetecilerin problemi, benim değil. Ben PKK'ya ulaşırım, PKK'nın içindeki insanlarla konuşurum. İBDAC'den Hizbullah'a Dev Sol'dan herhangi bir örgüte kadar hepsine ulaşırım. Bu örgütlerin içerisinde tanıdığım, bilgi alacağım insanlar vardır. Ayrıca MİT'te, Emniyet'te, Genelkurmay'da ve Dışışleri'nde de bilgi alabileceğim insanlar var.
   <br/>
   <br/>
    Geçtiğimiz ay içinde yayınlanan ve Abdullah Öcalan'ın yakalanmasını anlatan kitabınızda oldukça çok ayrıntı ve açık kaynaklardan elde edilemeyecek bilgiler var. Bu bilgiler postanızdan mı çıktı?
   <br/>
   <br/>
   Hayır postayla gelmedi. Hepsi, Yunanistan'daki gazeteci arkadaşların, benim buradan Yunanistan'a, Kenya'ya, Rusya'ya gönderdiğim gazeteci arkadaşlarımın, Amerika'daki gazeteci arkadaşlarımın yardımlarıyla toplanan bilgilerdir. Ben burada bunları sadece çevirttim. Ricalarım üzerine bir kaç tane dostum, arkadaşım bilgi ve belge gönderdi. Örneğin Yunanlı bir arkadaşım benim için gitti bir yerden belge aldı. Ama bunların hepsi açık kaynaktır. Bu kitabın yüzde 80'i açık kaynaklardan toplanan bilgilerden oluşmuştur. Yüzde 20'si ise benim özel görüşmelerimdir ve ismini açıklayamayacağım kaynaklardan aldığım bilgilerdir. Gazeteci alır ve yayınlar. Kaynağını saklar ama bilgiyi saklayamaz. Bir insan hakkında eğer bilgiyi alır da saklarsa ona gazeteci demezler.
   <br/>
   <br/>
    Ne derler?
   <br/>
   <br/>
   Şantajcı. Gazeteci okuruyla, izleyiciyle paylaşır.
   <br/>
   <br/>
    Şantaj yapan gazeteci var mı?
   <br/>
   <br/>
   Olmaz olur mu pek çok insan yakalanıyor. Gidiyorlar elimde şu var bu var diyorlar, bir kaç tanesi yargılanıyor. Bu kadar para vermezsen şunu yaparım diyor.
   <br/>
   <br/>
   Şans diye bir şey yok
   <br/>
   <br/>
    Gazetecilikte şansa inanır mısınız?
   <br/>
   <br/>
   Hayır inanmam.
   <br/>
   <br/>
    Her gazeteci adayı yarışa eşit mi başlar?
   <br/>
   <br/>
   Bütün gazeteciler yarışa eşit başlarlar.
   <br/>
   <br/>
    Haber kaynaklarına ulaşmak ve çevre edinmek anlamında soruyorum her iletişim mezunu; mesela Hakkari'den gelen ve kırsal alanda büyüyen bir kişi ile, Ankara'da ülke yönetiminde söz sahibi olan bir çevrede büyüyen bir gazeteci adayı yarışa eşit şartlarda mı başlar? Çok çalışmak, az uyumak, çok kitap okumak haberlerin size gelmesi için yeterli bir neden midir?
   <br/>
   <br/>
   Evet gazeteciler yarışa eşit başlar. Bütün saydıklarınızı yerine getiren bir insan başarılı olur. Ben bu mesleğe başladığım zaman ne bir tanıdığım ne de beni kollayan biri vardı.
   <br/>
   <br/>
    Çevrenizin etkisi olmadı mı yani?
   <br/>
   <br/>
   Hiç etkisi olmaz mı? Oldu tabii.
   <br/>
   <br/>
    Mesela sizin babanız CHP'nin matbaacısıydı? Gazeteciliğin içinden biriydi. Bu yarışta sizi avantajlı hale getirmedi mi?
   <br/>
   <br/>
   Babam CHP'nin gazetesi Ulus'ta matbaacıydı. Vefat ettikten sonra ilişkilerimi korudum. Eğer siz, sizinle temas kuran insanların üzerine gitmez, o insanlarla konuşmaz, arayıp sormazsanız ve o insanlardan bir şey talep etmezseniz insanlar size bir şey vermez ki. Siz aramadıktan sonra kim arar sizi?
   <br/>
   <br/>
    Siz nasıl bir çevrede büyüdünüz?
   <br/>
   <br/>
   Ankara'da. Ancak ben yarışa diğer arkadaşlarımla eşit başladım. Benim arkadaşlarım kolej okuyan, Avrupa'da, Amerika'da eğitim gören çok üst düzey bürokratların, yöneticilerin çocuklarıydı. Şimdi o arkadaşlarımız benden daha geride demek istemiyorum ama, benim bulunduğum noktada değiller. İnsanları başarıya taşıyan şey inançları ve önlerine koydukları hedefleridir. İnanç dediğiniz şeyin şansla ilgisi yoktur.
   <br/>
   <br/>
   Saygınlık güç demektir
   <br/>
   <br/>
    Gazetecinin çalıştığı kurumun haber kaynağına ulaşmak anlamında farkı var mıdır? Mesela Hürriyet'te çalışan bir insanla Zaman'da çalışan bir insan arasında "haber kapılarının açılması" anlamında fark var mıdır?
   <br/>
   <br/>
    Aynı değildir tabii. Kurumların toplum üzerinde bıraktığı saygınlıktır önemli olan. O saygınlık ne kadar yüksekse siz o kurumun içerisinde yaptığınız faaliyet sırasında o kadar kabul görürsünüz.
   <br/>
   <br/>
    Saygınlık mı yoksa güç mü?
   <br/>
   <br/>
   Saygınlık güç de getirir. Hürriyet gazetesinin sadece güçlü olduğu için toplumda tutulduğunu söyleyemezsiniz, bir de saygınlığı, haberde önceliği vardır. Bunu gözardı ederseniz, o zaman Türkiye'de gücün herşeye yettiği noktasına gelinir ki, bu yanlıştır. Ben Aksiyon'u okuyorum, pek çok şeyi herkesten önce alıyor duyuruyor, yorumları da çok farklı oluyor. Siz bu haber kaynaklarına nasıl ulaşıyorsunuz sadece gücünüz sayesinde mi?
   <br/>
   <br/>
    Aksiyon için düşüncelerinizden dolayı teşekkürler. Güvenilir kaynaklar haberi, gazetecinin kara kaşı, kara gözü için mi sızdırır? Karşılığında hiç beklentisi yok mudur?
   <br/>
   <br/>
   Gazeteciyi kullanmak isteyenler vardır ve her bilgi doğru değildir. İyi niyetli bir haber kaynağı bir yanlışı bildirmek, bir yolsuzluğu anlatmak istiyordur. Bu kişi, Türkiye üzerine hayalleri olan temiz toplumdan yana bir insandır. O insan içeride zaten mücadelesini veriyordur, başarılı olamayınca yapacağı şey bunu basına yansıtmaktır. O insan sadece kendisi için değil, Türkiye için bu bilgiyi verir. Ulaştırdığı haber kaynağının dürüst olup olmaması noktasından hareket eder, o kaynağın bu bilgiyi iyi değerlendirip değerlendirmeyeceğine kanaat getirir, kendisine karşı o gazetecinin dürüst davranıp davranmayacağını kontrol eder.
   <br/>
   <br/>
   Gazeteciyi herkes kullanır
   <br/>
   <br/>
    Eski MİT Müsteşar Yardımcısı Hiram Abas'ın hayatının anlatıldığı kitapta gizli servislerin gerektiğinde kamuoyu oluşturmak için yanlış bilgileri gazetecilere ulaştırdıklarını ve toplumu istedikleri gibi yönlendirdiklerini yazıyor.
   <br/>
   <br/>
   Herkes kullanır gazeteciyi, niye kullanmasın! Gazeteciliğin birinci kuralı hiçbir zaman kendini kullandırtmamaktır. Biz burada bütün arkadaşlarımıza aynı şeyi söylüyoruz; haberi at ama kendini kullandırtma. Bu devlet olabilir, devletin kurumları olabilir, örgütler olabilir, ekonomik büyük güçler olabilir.
   <br/>
   <br/>
    Bunu ayırmak her zaman mümkün müdür? Kurumlar ya da şahıslar, aralarındaki çıkar çatışmasını kendi lehlerine sonuçlandırmak için yanlış bilgileri gazetecilere sızdırırsa ne olacak?
   <br/>
   <br/>
   Gazetecilik orada başlıyor işte. Onu ayırdedebilen gazeteci iyi gazetecidir. Bu da uzman gazetecilik demektir.
   <br/>
   <br/>
    Bu tür haberlerde uzman olan gazetecilerin bu ayrımı yapabilme oranları nedir?
   <br/>
   <br/>
   Bu ayrımın zaman zaman yapılamadığını görüyorum. Genel olarak doğru hareket ediyorlar. Ama bazen de çok büyük hatalar yapılıyor. Açayım mı daha?
   <br/>
   <br/>
    Teşekkürler, sanırım anlayan anlamıştır.
   <br/>
   <br/>
   Email:oiridag38@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6030-mit-gazetecisi-degilim.html), [web.archive.org (arşiv bağlantısı)](http://web.archive.org/web/20130112052155/http://www.aksiyon.com.tr:80/aksiyon/haber-6030-mit-gazetecisi-degilim.html)
