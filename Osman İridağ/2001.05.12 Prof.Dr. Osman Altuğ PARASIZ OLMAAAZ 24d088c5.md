# Prof.Dr. Osman Altuğ: PARASIZ OLMAAAZ

*Osman İridağ 2001.05.12*

<div>
 <p class="spot">
  Parayı anlatan, parayı  seven, para kazanan ve  para denince akla gelen ilk  isimlerden biri olan  Osman Altuğ, bu işi en iyi  kendisinin bildiğini  söylüyor. Paranın herşeye  gücünün yettiğine inanan  Altuğ'a göre, parayı  sevmiyorum demek  kriminal vakalıkmış;  "Bunun anlamı  çocuklarımı, kendimi,  yaşamayı ve mutlu olmayı  sevmiyorum demektir."
 </p>
 <p class="metin">
 </p>
 <img border="0" src="/web/20020203041357im_/http://www.aksiyon.com.tr/2001/336/resimler/Para.jpg"/>
 <p class="metin">
  Kabul ediyorum çok gördüğümüz yüzleri bir kere daha görmemizin ne anlamı var diyorsunuz. Ama n'olur biraz dinleyin. Evet bu hafta parayı konuştuk. Hani çoğumuzda olmayan, kazanmak için yapmadığımız fedakârlık kalmayan nesne var ya, işte onu. Sizi temin ederim öyle rakamlarla, katma değerlerle, fert başına düşen gelirle, GSMH'larla dolu bir röportaj değil. (Bu konuları hiç sevmediğimi ve anlamadığımı itiraf etmemde bir sakınca yok.) Cebimizde olunca bizi rahatlatan, mutlu eden o güzel değerin anlamı üzerine bir söyleşi. Ve Prof. Osman Altuğ da bu işi en iyi bildiğini söyleyen, üstelik en çok konuşan ismi. Yine tekrar olacak ama olsun, işte çok konuştuğu için de bu haftaki "Bir Kelime Bir Hayat"ın konuğu. Bu arada küçük bir not. İsminden midir nedir, Osman Altuğ çok keyifli bir adammış. Bir not daha. Çıkarken uyardı ve "Parayla voleybol topu gibi oynayan adam yaz" dedi.
 </p>
 <p class="metin">
  Götürdüğün kadar büyüksün
 </p>
 <p class="metin">
  —Parayla ilgili deyimlerimizin en çok kullanılanının "Para elin kiridir" olmasının nedeni nedir?
 </p>
 <p class="metin">
  Kirli kazandıysan elinin kiridir. Ama elini de parasız temizleyemezsin. Çünkü, yıkamak için temizlik malzemesine ihtiyacınız vardır. Para, hem aranılan hem de şikayet edilen bir nesne. Adam yoksul; işi gücü, parası pulu yok. Dolayısıyla parayı arar. Nerede arar; en kolay, en en çabuk ulaşacağı yerde, yani imdat frenini çektiği zaman anında elinde olsun ister. Kaza olmuş ve para kazanmış kişi de, bu parayı ne yapayım diye kendine sormaya başlar.
 </p>
 <p class="metin">
  —Parası olan adam kaza mı işlemiş olur?
 </p>
 <p class="metin">
  Evet. Çünkü, çal çırp ama yakalanma, kralsın. Ne kadar büyük götürürsen o kadar büyüksün. Dolayısıyla, sahip olan da, olmayan da paradan şikayetçidir. Böyle olunca parayı kir olarak değil de sır olarak kabul etmek daha doğru.
 </p>
 <p class="metin">
  —Neden sır olduğunu söyleyin ama öncelikle şunu merak ediyorum; acaba temiz para kazanmak mümkün olmadığı için mi böyle bir deyim var?
 </p>
 <p class="metin">
  Zaten kara paranın aklanması diye de bir deyim var. Paranın aklanması, yıkanması. Önce kirletiyor, sonra temizliyorsunuz. Bana göre kir değil. Herkes güzel konuşur, ama en iyi konuşan şey paradır. Hele böyle yeşil olursa, her türlü müziğin üstündedir. Derler ya en güzel sesler, para, kadın ve su sesidir. Değil, tek güzel ses paranın sesidir. Çünkü kadının sesini de, suyun sesini de ancak para verir.
 </p>
 <p class="metin">
  Paranın tarihi dolarla başlar, dolarla biter
 </p>
 <p class="metin">
  —Bu para denen nesne her dili anlıyor mu?
 </p>
 <p class="metin">
  Bazı paralar bazı dilleri konuşamaz. Mesela Türk parası, İngilizce bilmez. Zaten paranın tarihi dolarla başlar ve dolarla biter. Dolar bitmeyeceğine göre de bitmez. Ortak dil meselesi de, ortak parayla mümkün. Ortak lisanda en güçlü etken, para birimidir. Dünyada İngilizce konuşuluyor çünkü dolar en güçlü para.
 </p>
 <p class="metin">
  —İngilizce denince ilk akla İngiltere geliyor. Dolayısıyla en güçlü paranın sterlin olması gerekmiyor mu?
 </p>
 <p class="metin">
  Amerikalılar İngilizce konuştuğu için böyle. İngilizler kumda oynuyor. Öbürleri çimende oynuyor, uzayda oynuyor. Onlarda Uzay Kuvvetleri Komutanlığı var, Türkiye'de var mı? İngiltere'de de yok. Para insanı uzaya da, yerin yedi kat dibine de götürür.
 </p>
 <p class="metin">
  —Dolarla başlayan ve yazılan paranın tarihinde Türk Lirası'nın herhangi bir etkisi oldu mu?
 </p>
 <p class="metin">
  Paranın tarihi ile toplumların gelişmişliği arasında çok yakın bağlantı vardır. En büyük kupürlü para, en büyük değil. Mesela, Hitler öncesi Almanya'da bir ekmek bir milyar mark. Paradaki sıfırların artması, halktan çaktırmadan alınan vergidir. Harika bir götürme sistemi. Ondan alıyor, üst gelir grubuna veriyorsun. Atatürk döneminde bir dolar 90 kuruş. 1958'e kadar 3 lira. 58'de 9 liraya çıktı. 24 Ocak 1980'de 70 lira. Bugün 1 milyon 200 bin diyorlar.
 </p>
 <p class="metin">
  —Daha mı yüksek değeri?
 </p>
 <p class="metin">
  O da ayrı bir tartışma konusu. Ama sonuçta 70 liradan 1 milyon 200 bine çıktı. Paranın değeri dolar karşısında düşerse, insanlar milli paradan kaçarak, yabancı paraya yönelme başlar. İşte Türkiye'de dolarizasyon var. Amerika, doları basıyor ama nakit dolar geçmiyor orada. Herşey kartla. Adamlar parayı basıyor ve enflasyonlarını, Türkiye gibi enayi ülkelere transfer ediyorlar. Para dolaşmamalı, sır olarak kalmalı.
 </p>
 <p class="metin">
  —Silah çıktı mertlik bozuldu, nakit çıktı ekonomide de mertlik mi bozuldu?
 </p>
 <p class="metin">
  Aynen öyle. Nakitle ödeme kayıtdışı ekonominin damarındaki kandır. Nakitli ödemeyi zorlaştırmak lazım.
 </p>
 <p class="metin">
  Götürmeyen yok
 </p>
 <p class="metin">
  —Paraya değil de, paradan sıfırları atarsak bu dertten kurtulur muyuz?
 </p>
 <p class="metin">
  Biz, hep atıyoruz zaten, hava atıyoruz, volta atıyoruz. Paranın değerini belirleyen unsur, ülkedeki üretimdir. Normalde para basmak üretime bağlıdır ama bizde işsizliğe bağlı. İnsanı işsiz bırakıyorsunuz, paranın yanına sıfır atıyor ve 'Alın bu paraları yiyin' diyorsunuz. Sistem alt gelir grubuna, daha çok tüket ama benden bir şey isteme diyor. Borçlandırıyor ve artık siz ona çalışmaya başlıyorsunuz. İşin gücün de yok ama bu borcunu ödemek zorundasın. Kolay yoldan para kazanacaksın. Gideceksin, siyasetçi bulacaksın veya mafya bulacaksın. Ya da kendin mafya olacaksın. Dolayısıyla sosyolojik olarak Türkiye'de, özellikle 24 Ocak 1980 sonrası şöyle bir sınıflandırma oldu. Bir süper götürücüler, bunlar milyar dolar üzeri götürüyor. Büyük götürücüler milyonla milyar dolar arasında götürüyor. Sonra orta götürücüler var, bunlar 100 bin ile bir milyon dolar arası götürüyor. Küçük götürücüler ise bir dolar ile yüzbin dolar arası götürüyor.
 </p>
 <p class="metin">
  —Parayı çok seviyor musunuz?
 </p>
 <p class="metin">
  Para, sarılıp öpülecek bir değer midir?
 </p>
 <p class="metin">
  —Öyle bir anlatıyorsunuz ki insanın evet diyesi geliyor.
 </p>
 <p class="metin">
  Parayı konuşurken ben aslında üretimi konuşuyorum. Para üretimin bir ifadesi, bir sonuç olduğu için, ister istemez parayla uğraşmak zorundasınız. Arz—talep denince aklıma hep, bir kadınla erkeğin biraraya gelmeden bebeğin zuhur etmeyeceği geliyor. Bir hatunu çok seviyorsun, ama paran yoksa evlenemiyorsun. Çocuk sahibi olamıyorsun. Olsan bile çocuk rezil oluyor.
 </p>
 <p class="metin">
  —Çok maddiyatçı bakmıyor musunuz? Paranın yapamayacağı şeyler de var?
 </p>
 <p class="metin">
  Çocuk ekmek istiyor, su istiyor. Nasıl doyuracaksın onun karnını?
 </p>
 <p class="metin">
  Parayı sevmeyen hastadır
 </p>
 <p class="metin">
  —Parayı sevmeyen, parasız da mutluluk olabilir diyenler, sizin lügatinizde normal insan sınıfına girmiyor mu?
 </p>
 <p class="metin">
  Parayla saadet olmaz derler ama, parasız hiç saadet olmaz. İhtiyacın yoksa sevmezsin gibi görünüyor, fakat insanoğlunun ihtiyaçları bitmez ki. Bu nedenle parayı sevmiyorum demek kriminal bir vakadır. Bunun anlamı çocuklarımı sevmiyorum, kendimi sevmiyorum, yaşamayı sevmiyorum, mutlu olmayı sevmiyorumdur.
 </p>
 <p class="metin">
  —Para mutluluğu da satın alır mı?
 </p>
 <p class="metin">
  Mutlu insanlar, mutluluklarının paraya bağlı olmadığını söyler. Hastalandın ameliyat olacaksın, para lazım. Para yoksa, hiçbir şey olmaz. Efendim işte benim çok sevdiğim fakir bir adam var. Ama zengin bir adamla evliyim ve mutlu değilim. Peki o zengin adam olmasa, senin beynin çalışır mı? Karnını adam doyuruyor, takıyorsun takıştırıyorsun sonra fakir delikanlı diyorsun. İyi de o delikanlı da seni bu halinle seviyor.
 </p>
 <p class="metin">
  —Yani sevgiyi de para vererek alabiliyor muyuz?
 </p>
 <p class="metin">
  Evet ama başkasının parasıyla. El duasıyla cennete gitmek gibi. Bazı şeyler vekaletle olmaz. Notere, tapuya, mahkemeye vekaletle gidersiniz ama başkasının yerine yiyemez, içemez ve öteki doğal ihtiyaçları karşılayamazsınız.
 </p>
 <p class="metin">
  —Ya insani değerler ne olacak? Para bu değerleri yozlaştırmıyor mu?
 </p>
 <p class="metin">
  Parasalcı ekonomik yaklaşımlarda herkes götürmede yarıştığı için herşey paran kadardır. Bu olay, siyasal oluşuma da yansıyor. Yüce rabbim affetsin, herşey paran kadar. Paran kadar müslümansın, paran kadar komünistsin, paran kadar kapitalistsin, paran kadar sosyalist, paran kadar milliyetçisin. Yani paran kadar adamsın. Türkiye'de tek bir parti var, menfaat partisi. Öbür partilerin hepsi bunun kolları. Aynı, çikolata fabrikasındaki gibi. Bir çiktolata fabrikası sadece çikolata üretir ama farklı ambalajlarda sunar. Birisi cek cek, birisi cek cak. Bir başkası cik cik, ötekisi, hapşuu, tu tu gibi. Ama sonuçta size sattığı çikolatadır. Bizdeki siyasal partiler de öyle. Biri diyor sosyal demokratım, diğeri merkezden geldiğini söylüyor, biri ortanın solu, biri muhafazakâr, diğeri milliyetçiyim diyor. Şu kirizde Türkiye'de çalışan tek fabrika beyin yıkama fabrikasıdır.
 </p>
 <p class="metin">
  Bu işin uzmanı benim
 </p>
 <p class="metin">
  —Para denince neden ilk akla gelenlerden biri de siz oluyorsunuz? Gazeteler en çok sizi arıyor, televizyonlara en çok siz çıkıyorsunuz.
 </p>
 <p class="metin">
  Diyelim ki kalp hastasısınız, ilk aklınıza ünlü cerrah Hristiyan Bernard gelir. Onun işi o, benim işim de bu. Ama medyanın beni sevdiğini sanmıyorum.
 </p>
 <p class="metin">
  —Yapmayın be hocam. Siz de böyle derseniz artık...
 </p>
 <p class="metin">
  Reytingim iyi. Bedava bilgi, malzeme veriyorum. Artistlere martistlere iyi para veriyorlar ama, biz bedava yapıyoruz.
 </p>
 <p class="metin">
  —Para işi parasız yapılır mı? Para seven, parayı bilen bir adam neden bedava iş yapar ki?
 </p>
 <p class="metin">
  Çünkü öğretim üyesiyim ve öğretim üyesinin görevi bildiklerini halka aktarmaktır. Toplumu bilinçlendirme görevimiz var. Yolda çevirip, bu bizim hocamız diyorlar. Geçenlerde oldukça yapılı yaşlı bir adam çevirdi ve 'Aslan oğlum, gel seni bir öpeyim' dedi. Az daha yıkılacaktım.
 </p>
 <p class="metin">
  —Bir sürü rakam, istatistik. Kolay anlaşılır bir şey değil ekonomi. Sizler de öğretim üyesi olarak konunuzun uzmanı olsanız bile, bunu halka aktarmada pek başarılı olduğunuz söylenemez.
 </p>
 <p class="metin">
  Özellikle parayı kimse gereğince tanımadığı için, hemen karmaşık hale getirirler. Böylece para bir efsane haline geliyor. Ben anlama güçlüğü diye bir şey tanımıyorum, anlatma güçlüğü vardır. Bir işi en iyi biliyorsanız, en iyi anlatırsınız. Doktor, hastaya hıyar yeme demek yerine, hıyarın Latincesini yazsa hasta bunu anlayabilir mi? Konya'daki hamalın da cebinde parası varsa, o da parayı tanımak zorunda. Eğer bildiklerini ona anlatamıyorsan, arıza sende demektir.
 </p>
 <p class="metin">
  Ben de götürücülerdenim
 </p>
 <p class="metin">
  —İyi anlatıyorsunuz da iyi para kazanabiliyor musunuz?
 </p>
 <p class="metin">
  Herkes kendi işini iyi bilmek zorunda. Bir işin çıraklığını yapmadıysan, o işin patronu olamazsın. Allah bereket versin. Bir adam mesleğinde para kazanamıyorsa, ya o meslekte ya da adamda iş yoktur. Ben 12 yaşından beri çalışıyorum. 14 yaşından beri fabrikacıyım. 16 yaşından beri de sigortalıyım. Hemen hemen Türkiye'de danışmanlığını yapmadığım hiçbir büyük kuruluş kalmadı. Holding profesörü deyince ben akla gelirim. Bizim meslek öyle bir şey ki, öğrenmek için kazanmaya mecbursun. Adamın hem parasını alacaksın, hem öğreneceksin. Teoriyle pratik birbirinden ayrılmaz. Ama Türkiye'de teorisyen pratiği, pratisyen de teoriyi bilmez.
 </p>
 <p class="metin">
  —Az evvel para kazanan herkes götürücü dediniz ve sınıflara ayırdınız. Siz hangi sınıfa giriyorsunuz?
 </p>
 <p class="metin">
  Ben bütün yaşamımda kayıtlı çalıştım. Ama fatura almadığım olmuştur. Hem unutmayın ki, Türkiye şartlarında kimse melek olamaz.
 </p>
 <br/>
 <center>
  <a class="anaorta" href="http://web.archive.org/web/20020203041357/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/336/roportaj/1.htm), [web.archive.org (arşiv bağlantısı)](http://web.archive.org/web/20020203041357/http://www.aksiyon.com.tr:80/2001/336/roportaj/1.htm)
