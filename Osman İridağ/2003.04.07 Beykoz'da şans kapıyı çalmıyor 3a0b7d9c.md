# Beykoz'da şans kapıyı çalmıyor

*Osman İridağ 2003.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul'un en lüks ve gösterişli mekanlarından olan Beykoz konaklarında oturanların şanslı olduklarını söylemek oldukça zor. Burada villa sahibi olan siyasetin ve sporun ünlü isimleri için bu yıl hiç de iyi geçmedi.
  </font>
 </div>
 <div id="newsText">
  <font class="detail-text">
   Geçtiğimiz yıl Galatasaray'ı şampiyon yapan ancak Özhan Canaydın yönetiminin Fatih Terim'le çalışacak olması nedeniyle Beşiktaş'ta teknik direktörlük görevine başlayan Mircea Lucescu, kendisini Beşiktaşlı yapan imzayı attıktan sonra kalacak ev aramaya başlar. Beşiktaşlı yöneticilerin ilk aklına gelen yer eski teknik direktörleri Cristoph Daum'un Beykoz Konaklarındaki villasıdır. Lucescu ile birlikte Beykoz Konaklarına giderler. Rumen hoca eşiyle birlikte gezdiği villayı çok beğenir. Ancak hem kirası çok pahalıdır hem de Beşiktaş tesislerine oldukça uzaktır. Lucescu'nun cevabı ise artık kendisinden duymaya alıştığımız bir şekilde olur; "Kulübün parasına yazık. Bana tesislere yakın bir ev bulun yeter".
   <br/>
   <br/>
   Lucescu bu tavrıyla kişiliğinin gereğini yerine getirirken farkında olmadan şans kapılarının yüzüne kapanmasına engel olmuştu. Çünkü Beykoz Konakları'nda oturmak pek çok kişi için şans kapılarının kapanması demekti. Lucescu'ya gösterilen villa bile Beşiktaş ile yollarını ayırmak zorunda kalan bir antrenöre aitti. Oysa futbolda iyi oyun kadar şanslı olmak da önemliydi. Nitekim bu yıl Beşiktaş son yılların en iyi takımı olmayı başardı. Bunda oynadığı futbol kadar şansı da etkili oldu ve kötü oynadığı bir çok maçtan galibiyetle ayrılmayı başardı.
   <br/>
   <br/>
   Herkes Lucescu kadar şanslı olmadı tabii ki; mesela Fenerbahçe. Oğuz Çetin'in tek yetkili olarak takımın başına gelmesinin ardından bir iki maçta kötü oynasa bile eskisinden daha iyi bir Fenerbahçe vardı sahada. Ama iyi oyun, puan cetveline yansımadı. Rakibin iki pozisyonundan biri gol olurken Fenerbahçe iki elin parmağını geçecek kadar gol fırsatını değerlendiremedi. Çetin göreve geldiğinde hâlâ şampiyonlukta iddialı olan Fenerbahçe bu dönemde Şampiyonlar Ligi'ne katılabilme umudunu bile kaybetti. Şimdilik takımının başında olsa da sezon sonunda ayrılmasına kesin gözüyle bakılıyor, yönetimin ve taraftarın büyük kısmı ilk 10 maça bakarak başarısız olduğunu savunuyor. Lucescu ile Çetin'in şans ve şanssızlığı ise oturdukları mekanda kesişiyor. Çünkü Çetin, Lucescu'nun kalmak istemediği Beykoz Konakları'nda oturuyor.
   <br/>
   <br/>
   Bu villalarda oturanların şanssızlığıyla ilgili örnekler bu kadarla sınırlı değil. Fenerbahçe'de başarısız gidişin sorumlusu olarak gösterilen ve süresiz kadro dışı bırakılan futbolculardan Kaptan Ogün de Beykoz Konaklarının evsahiplerinden biri. Ve Ogün artık ne takım kaptanı ne de Fenerbahçe formasıyla sahaya çıkıyor. Daha bitmedi. Operasyon öncesi takım kaptanı olabilecek futbolculardan biri olarak gösterilen ve zaman zaman da sahaya kaptan olarak çıkan Mustafa Doğan da Beykoz Konaklarında oturuyor. Ancak o da uzun zamandır forma şansı bulamıyordu. Sahaya çıktığı maçlarda ise yaptığı büyük hatalarla (Konyaspor maçının ilk dakikasında gereksiz bir kırmızı kart gördü. Altay maçında topu taca atmayarak Fenerbahçe'nin yenilmesine neden oldu) bundan sonraki yıllarda Fenerbahçe'de forma giyme şansını zora soktu.
   <br/>
   <br/>
   Beykoz Konaklarının futbol dünyasındaki evsahipleri arasında hep Fenerbahçeliler dikkat çekiyor. Fenerbahçe ise lige havlu attı. Dünyaca ünlü Arjantinli yıldız Ariel Ortega'yı sezon başında büyük paralar ödeyerek transfer eden Fenerbahçe yönetiminin ünlü yıldızın kalması için tuttuğu ev de Beykoz Konaklarındaydı. Bu mekan Arjantinli futbolcuya da yaramadı ve sezon dolmadan Fenerbahçe'den futbol hayatını riske atarak ayrılmayı tercih etti.
   <br/>
   <br/>
   Siyasetçilere de yaramadı
   <br/>
   <br/>
   Beykoz Konaklarında bir villanın değeri 700 bin doları buluyor. En çok kazananların, konfor ve güvenliğe önem verenlerin tercih ettiği mekanda 401 konak bulunuyor. Üç farklı mimaride inşa edilen konakların en küçüğü 406 metrekare iken en büyüğü 576 metrekareyi buluyor. Bu villalardan birinin sahibi olmak aynı zamanda güç ve paranın sahibi olmak anlamına da geliyor. Yakın zamana kadar hatta bugün bile bu kural geçerli ama son bir yıl konak sakinleri için hiç de iyi geçmedi. Sporcuların yaşadıklarını siyasetçiler de yaşadı. 57. Hükümetin iki önemli ismi ANAP Genel Başkanı Mesut Yılmaz ve DSP'nin ikinci adamı Hüsamettin Özkan'ın bu konaklarda evleri vardı. Bülent Ecevit'in hastalanmasının ardından DSP'den ayrılarak YTP'yi kuran Hüsamettin Özkan, Mesut Yılmaz ile yeni hükümet projelerini konuşmak için Beykoz Konaklarında biraraya geldiğinde gazeteler burasını siyasetin yeni merkezi olarak lanse etmişti. Muhalefet partileri ise yaptıkları açıklamalarla "konak siyaseti"ni eleştirmişlerdi. 3 Kasım seçimlerinin yapıldığı güne kadar Beykoz Konakları siyasetin odak noktasında yer almaya devam etti ve gerek seçim ittifakları, gerek muhtemel koalisyon görüşmeleri, gerekse seçimlerin iptal edilmesi gibi çalışmalarla ilgili haber ve yorumlarda kullanılan unsurlardan biri oldu. Ancak seçimler iki isim için de tam bir bozgun oldu. ANAP, tarihinin en düşük oyunu alarak Meclis dışında kaldı, YTP hiç bir varlık gösteremedi. Mesut Yılmaz aktif siyasetten çekildiğini açıkladı, Hüsamettin Özkan YTP ile yollarını ayırdı. Beykoz Konakları da siyasetin merkezi olmaktan çıktı. Yakın bir gelecekte yeniden popüler olma şansı var. Bunu da ANAP'ın yeni genel başkanı Ali Talip Özdemir'in performansı belirleyecek. Çünkü Özdemir'in de burada villası var ve onun başarısı konakların "uğursuz"luğunun da sonu anlamına gelecek. Beykoz Konaklarıyla ilgili tersi örnekler de yok değil. Mesela Fenerbahçeli Rüştü Rençber. Milli Takımın ve Fenerbahçe'nin başarılı kalecisi Rüştü'ye geçtiğimiz günlerde bir çağrı yapıldı. Hürriyet Gazetesi'nde spor yazarlığı yapan şarkıcı Ercan Saatçi konakların uğursuzluğuna dikkat çekerek, Rüştü'ye durumu iyi değerlendirerek bir karar vermesi tavsiyesinde bulundu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-9304-beykozda-sans-kapiyi-calmiyor.html), [web.archive.org (arşiv bağlantısı)](http://web.archive.org/web/20130906100441/http://www.aksiyon.com.tr:80/aksiyon/haber-9304-beykozda-sans-kapiyi-calmiyor.html)
