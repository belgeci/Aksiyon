# Fıncancı katırları ürkecek

*Osman İridağ 2000.08.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ona Acılı Baba diyorlar. 21 yaşındaki kızını kendi deyimiyle "dişlerinde dahi bir çürük yokken" acı bir trafik kazasında kaybetti.
  </font>
 </div>
 <div id="newsText">
  <font class="detail-text">
   Ama o herkes gibi acısını yüreğine atıp, Anadolu'nun kendine özgü deyimiyle "bağrına taş basmadı". Acısını sesi çıktığı kadar haykırdı. İsyan etti. Belki kızını kaybetti ama o hiç bir zaman ne bu kazayı ne de kızının ölümünü kabullendi. Haksız bir ölüme isyanını bundan sonra başka haksız ölümler olmaması için kamuoyuyla, insanlarla paylaştı. Sesini duymayanlar için İstanbul'dan Ankara'ya kadar yürüdü. Yollarda trafik canavarını aradı. İşlerini tasfiye edip kurduğu bir vakıfla kızı Selin'siz geçecek ömrünü trafik canavarıyla mücadeleye adadı.
   <br/>
   <br/>
   Boray Uras Ankara'ya yaptığı duygusal yolculuktan sonra şimdi işin daha da temeline inip, karayollarına karşı demiryollarının teşvik edilmesi için çalışmalara başladı. Bu amaçla önümüzdeki ay neredeyse bütün Türkiye'yi kapsayacak demiryolu seyahatine çıkıyor. Şimdiye kadar herkes onun sesine kulak verdi.
   <br/>
   <br/>
   Ancak demiryolları ile ilgili projesi özellikle karayollarından rant sağlayan kurumları rahatsız edecek gibi görünüyor. O ise fincancı katırlarının ürkmesine aldırmadan sonu ne olursa olsun karayollarına karşı daha güvenli olan demiryolları için kamuoyu oluşturmaya devam etmeye kararlı.
   <br/>
   <br/>
   Uras'a bu zor yolculuğunda uğurlar olsun diyoruz...
   <br/>
   <br/>
   Hepimiz birer trafik canavarıyız
   <br/>
   <br/>
   Boray Bey trafik canavarını hep duyarız ama nasıl bir şey olduğunu, neye benzediğini bir türlü çözemedik. Siz Ankara'ya kadar yürüyüp bu canavarın izini sürdünüz? Eğer bulduysanız neye benzediğini seyleyebilir misiniz?
   <br/>
   <br/>
   Evet buldum. Siz, ben, yolda gördüğünüz herkes canavarın kendisiyiz, ama uyuyan canavarlarız. Trafiğe çıkmadığımız zamanlarda sıradan insanlarız, arabaya bindikten sonra ise birer canavar oluyoruz. Bu canavar Türk toplumunda 70'li yıllardan sonra ortaya çıktı. Ne eğitim sistemimiz ne de diğer kurumlarımız topluma alt ve üst kültürü veremediği için saygısız, sevgisiz, hoşgörüsüz, dikkatsiz bir nesil olarak büyüdük ve bizden sonra gelen nesilleri de kendimize benzettik. Manevi değerlerden uzaklaşıp maddi değerlere yöneldik. Sonra da toplumsal imece ile oluşturduğumuz bu olguyu, 7 milyon dolar vererek bir resim haline dönüştürüp varlık gibi bir yere koyduk. Kendimizi değil hep başkasını ve o hayali kavramı suçladık. Canavar olan biziz ama kendi kendimizle yüzleşmekten, bunu itiraf etmekten korkuyoruz.
   <br/>
   <br/>
   Canavarın keşfiyle ne zaman ilgilenmeye başladınız? Kızınızı kaybetmeden önce de hepimizin birer trafik canavarı olduğumuzun bilincinde miydiniz?
   <br/>
   <br/>
   Hayır, kızım öldükten sonra belirginleşti.
   <br/>
   <br/>
   Kızınızı kaybettiğiniz o kaza ile birlikte birdenbire trafik canavarı ile mücadelede simge haline geldiniz. İstemeden üstlendiğiniz bu misyonda kendinizi nasıl motive ediyorsunuz?
   <br/>
   <br/>
   İstenmeden değil, arzu etmediğim demek daha doğru olur
   <br/>
   <br/>
   Öyle diyelim.
   <br/>
   <br/>
   Yürümeye başladığım andan sonra isteyerek üstlendiğim bir misyon oldu. Kızımı kaybettiğim kazaya kadar bu tür olaylar bizim ailemizde hiç yaşanmamıştı. Evlat acısı bilinmiyordu, trafik kazası yoktu. Olanlar ufak tefek maddi hasarlardı ve hoşgörüyle bakıldı. Bundan dört beş sene önce Bolu'da kırmızı ışıkta dururken arkamdan bir tanker gelip çarptı. Şoför, 'Dalgındım uyudum abi, özür dilerim' dedi. Hiç önemli değil özür diledi
   <br/>
   <br/>
   Özür diledi diye bir şey demediniz mi?
   <br/>
   <br/>
   Mala geldi, cana gelmedi.
   <br/>
   <br/>
   Canınıza da gelebilirdi.
   <br/>
   <br/>
   Gelmedi işte. Bu tür olaylarda Türk insanının belli bir hoşgörüsü vardır, vakit kaybetmemek, hastane köşelerinde rapor peşinde dolaşmamak, karakollarda zaman kaybetmemek için hoşgörür. Adamı affettim, şikayetçi olmayıp yoluma devam ettim. Bu olayları hep başkasının başına gelir zannederiz. Gazetelerde kaza haberlerini es geçer, televizyonda gördüğümüz zaman kanal değiştiririz. Sonra bir gün bir telefon geliyor, bakıyorsunuz ki aslında o güne kadar kendinizi kandırmışsınız. Her sabah evden çıkarken Allah'a 'Beni ve ailemi her türlü görünür ve görünmez kazalardan kurtar" diye dua ederdim. Ya yeteri kadar, ya da yüksek sesle dua etmemiş olmalıyım ki kızımı kaybettim. Allah'a ne kadar dua ederseniz edin, yazdığı ömür var, oraya geldiğiniz zaman Allah'a yalvara yalvara gidersiniz. Biliyorsunuz ki takdiri ilahi. Tamam ölümü öyle ama ölüm şekli takdiri ilahi veya ölüme neden olan kişi de Azrail'in Türkiye temsilcisi değil. Çünkü kızımın öldüğü kazanın yaşandığı yerde çok fazla ihmal var. Polisin, İçişleri Bakanlığının, insanların toplum hayatı içinde yaşamalarını güvence altına alacak olan kurum ve kuruluşların, kazayı yapan Baran'ın annesinin, arabayı modifiye eden adamın, yol çizgilerini çizmeyenlerin, trafik ışıklarını görünür yere koymayanların ve yolu görünür şekilde yapmayanların suçu var.
   <br/>
   <br/>
   Bütün motivasyonunuzu bu kazadan mı alıyorsunuz?
   <br/>
   <br/>
   Bu kazanın ardından içimde uyanan hisler. Bu nefret ve isyan değil. Hırs da değil. Çok garip bir duygu. Ağlama duygusu, mezarlığın başından ayrılmama duygusu. Bu niye öldün sualinin getirdiği arayışlar. Sonra bunun verdiği olumsuz hisler. Ama bu olumsuz hisler insanların şahsına yönelik değil. Toplumun kesitlerine, kurum ve kuruluşların varlıklarına da değil. Kavramlara, içinde bulunduğumuz topluma şu anda olduğumuz şeyi olmamıza neden olan etkenlere karşı.
   <br/>
   <br/>
   Canavarı yenmek istiyorum
   <br/>
   <br/>
   Her insan yapabilceği bir işe soyunur ve onu meslek edinir. Siz şimdi bütün amacınızın trafik canavarını yoketmek olduğunu söylüyorsunuz. Oysa biliyoruz ki o canavarı bugüne kadar kimler yoketmek istediyse başarılı olamadı. Siz başarabilecek misiniz?
   <br/>
   <br/>
   Göreceğim, şu anda bir şey söyleyemem. Amacım o. İstanbul'dan Ankara'ya yürüyüşe başladığım zaman önümdeki 610 kilometrelik yolun büyüklüğünü ve zorluğunu biliyordum. Yol boyunca karşılaşacağım zorlukları düşünerek kendimi ürkütmedim. Yan tarafa bakmadım çünkü amacıma hizmet etmiyordu. Yol boyunca hep 50 cm öteye baktım, yani bir adım sonrasına. Önüme bakmadım çünkü baktığım zaman karşıdaki dağları görerek aşmam gereken daha ne kadar çok dağ varmış diye düşünerek ümitsizliğe kapılabilirdim. Arkama bakmadım kibirlenmemek için. Yürümeye attığım ilk adımda yolun sonunda kendime bir mükafat verileceğini, kızımın mezardan kalkıp bana koşacağını düşünmedim. Maddi ve manevi beklentim yok. Manevi beklenti huzur ve teselli ama yolun sonunda o yoktu.
   <br/>
   <br/>
   Manevi beklenti neden yok?
   <br/>
   <br/>
   Amaç bu, beklenti değil. Beklentide ihtimal vardır ama amaçta ihtimal yoktur. Ankara'ya Selin ve Erdem'in ölümüne neden olan takdiri ilahi dışındaki tüm nedenleri ortadan kaldırmak için yürüdüm. Ankara'dan sonraki amacım ise çocukların takdiri ilahi dışında ölümlerine neden olan engelleri ortadan kaldırmak.
   <br/>
   <br/>
   Altıyüz kilometrelik yol vücudunuza bıraktığı izler dışında trafik kazalarının önlenmesi anlamında ne getirdi?
   <br/>
   <br/>
   Ben teselli buldum. Anadolu insanından sabır denen şeyin ne olduğunu öğrendim. Yol boyunca bana el sallayan çocuklar, sarılan anne babalar oldu. O insanların benim acımı paylaşmaları Allah'ın sabırlık dediği şeyin ne olduğunu öğretti ve manevi güç ve enerji verdi. Bu insanların bana bu konuda çözüm getirebileceğime olan inançları ve o inançlarının pırıltıları beni aydınlattı.
   <br/>
   <br/>
   Size acıdıkları için ilgi göstermiş olamazlar mı?
   <br/>
   <br/>
   O da olabilir, mümkün. Ama o elîm kazanın üzerinden yüz günden fazla zaman geçti ve ben insanların bana bakışlarında, sarılmalarında en ufak bir eksilme görmedim. Ancak yol boyunca beni çizgi roman kahramanı olarak görenler, meczup diyenler, yürü taş arabası diyenler, seni kutluyoruz, tebrik ediyoruz dedikten sonra yanımdan patinaj yaparak birdenbire 120 km hıza çıkanlar da oldu.
   <br/>
   <br/>
   Yolda faili meçhul cinayete gidebileceğimi söyleyen kamyoncular oldu. Yol boyunca bana en büyük desteği kamyoncular verdi, karpuzlarını paylaştılar.
   <br/>
   <br/>
   Şehirlerarası yolların trafik canavarları olarak bildiğimiz kamyoncular mı yaptı bunu?
   <br/>
   <br/>
   Kamyon, otobüs ve taksi şoförlerinin bir gün içerisinde kullandığı fiilî araba zamanını, yaptığı kilometreyi düşünün, sonra da neden olduğu kaza miktarına bakın. Belki ayda 100 bin km yapıyorlar, 11 ay yoldalar ama yaptıkları kaza miktarı ya bir ya da hiç. Günde bir saat araba kullanmayan bir insan onlardan daha fazla kaza yapıyor. Onlar belki on bin saatte bir kaza yaparken biz yüz saatte yapıyoruz. Hangisi canavar? Takım elbiseli, kravatlı, son derece kibar bir beyefendi arabaya bindiği anda sosyal kimliği ne olursa olsun davranışları bu kimliğine uymayacak şekilde ortaya çıkıyor. Kimseye yol vermiyor, hoşgörülü davranmıyor. En kibarımız dahi araba kullanırken küfretmiştir.
   <br/>
   <br/>
   Size, dikkat edin faili meçhule gitmeyeseniz diyen şoförün sözlerinin ne anlama geldiğini düşündünüz mü?
   <br/>
   <br/>
   Çıkacak olan yeni trafik yasası eskiye oranla çok ağır hükümler ihtiva ediyor, bu hükümler hepimizi ilgilendiriyor. Hata yapmama, kurallara uyma konusunda kendimize güvenmediğimiz için kısıtlamalardan hoşlanmıyoruz. Ticari olarak hayatını yoldan kazanan insanlar var. Şoför diyor ki ben mevcut yasayla kanunları ihlal ede ede Adana'dan İstanbul'a 15 milyon lira ceza vererek gidiyorum, yeni çıkacak kanunla 150 milyon vereceğim. O zaman benim bunu nakliye fiyatlarına yansıtmam gerek diyor ve yol masraflarının üzerine yapacağı hatalar nedeniyle ödeyeceği trafik cezalarını ekliyor.
   <br/>
   <br/>
   Bireysel bir faili meçhul dışında kastedilen başka bir şey yok mu? Karayollarının rantını sadece şoförler mi yiyor ki, onlar faaliyetlerinizden rahatsız olsun?
   <br/>
   <br/>
   Bir gazetede okuduğum bir haber vardı. Gazete haberi olduğu için kastı aşan mı, yoksa uyan mı bir haber bilmiyorum. Bir siyasi partinin milletvekili demiş ki bu yasa tasarısı ihtiva ettiği hükümlerle şoför esnafının moralini bozar. Meclis içerisinde bazı milletvekillerinin kırk tane otobüsü, kırk tane kamyonu olduğu söyleniyor. Seyahat acentalarının, kamyonların, yolcu otobüslerinin, yedek parçacıların, özel sektörün karayolundan kazandığı para var.
   <br/>
   <br/>
   Mevcut kanun, kaza yapan şoförü istihdam eden firmayı maddi manevi tazminatlardan uzak tutarken, çıkacak kanunda firmalar da şoförler kadar müştereken sorumlu olacak. Ağır hapis cezaları, para cezaları geliyor. Maddi ve manevi tazminat davaları açılmasına ilişkin düzenlemeler geliyor ve bugüne kadar parasal zararı olmayan firmalar ağır tazminatlarla karşı karşıya kalacaklar.
   <br/>
   <br/>
   Demiryolu özel sektörün amin duasını alamadı
   <br/>
   <br/>
   Önümüzdeki ay Anadolu'yu trenle dolaşarak insanlara demiryollarının önemini hatırlatacak bir projeniz var. Neden hava, kara, deniz değil de demiryolu?
   <br/>
   <br/>
   Demiryolları karayollarından 83 kez daha güvenli. Buna rağmen Türkiye hâlâ bunun önemini kavramadı. 2001 yılına kadar 1458 km karayolu genişletilmesi öngörülürken aynı süre içindeki demiryolu yapımı düşüncesi ise sadece 18 km. Demiryolu kullanımı yaygınlaştırıldığı takdirde karayollarındaki yoğunluk azalacak. Otobüs firmaları yine olacak ama demiryolları kapasite itibariyle yirmi otobüsün taşıdığı yolcuyu, bu kadar otobüsün yakacağı yakıtın üçte birine taşıyabilecek. Ankara İstanbul arasındaki demiryolu yolculuğunun süresi şu anda 6.5 saat. Dönemeçler buharlı lokomotiflere göre yapılmış olduğu için sadece dönemeçlerin düzeltilmesiyle ve çok düşük bir maliyetle Ankara İstanbul arası 4.5 saate inecek.
   <br/>
   <br/>
   Niçin yapılmıyorun cevabı var mı sizde?
   <br/>
   <br/>
   Çünkü Devlet Demiryolları'nın arkasında özel sektör; yedek parçacı, tamirci, sanayi sitesi, seyahat şirketi, nakliyeciler, şöförler cemiyeti yok. Tren Marşandiz Makinistleri Cemiyeti diye bir cemiyet duydunuz mu? Özel sektör için tren yollarının en ufak bir rantı yok. DDY pazarlamasını dahi kendisi yapan bir kurum. Fakat özel sektörün amin duasını almadığı için bütçede zarar planlanıyor. DDY'nin gelişmesi istenmiyor.
   <br/>
   <br/>
   Ankara'ya giderken sizinle birlikte olan, destekleyen, kamuoyuna duyuran kurumlar tren yolculuğunda da sizin yanınızda olacaklar mı?
   <br/>
   <br/>
   Financı katırlarını düşünün. Ama ben hiçbir fincanın kırılmasını istemiyorum. Yanıma yaklaşmayacak olan fincancı katırlarını ürkütmek amacında ve niyetinde değilim. Ancak yanıma yaklaşırlarsa o zaman duyacakları söz bellidir; "Yaklaşmayın ürkersiniz." DDY nostaljik, son derece güvenli, son derece keyifli ve medeni. İnsanlar dolaşabiliyor, yürüyebiliyor. Yurtdışındaki trenlerde cafe, bar var. Oturma mekanları, lokanta, kitap okuma salonu gibi sosyal mekanlar var. Bütün Avrupa'da ve Amerika'da otobüse binenlere iyi gözle bakmazlar. Toplum dışıdır onlar.
   <br/>
   <br/>
   Başkasının kullandığı arabaya binemiyorum
   <br/>
   <br/>
   Kızınızı kaybettiğiniz kazadan sonra araba kullanırken psikolojinizde herhangi bir değişme oldu mu?
   <br/>
   <br/>
   Bir başkasına zarar veririm düşüncesiyle endişe ve korku içindeyim. Onun için mümkün olduğu ölçüde mecbur kalmadıkca araç kullanmıyorum. Eşimin kullandığı araçta çok rahatım. Ancak bir başkasının kullandığı araçta son derece rahatsızım. Yaya yolunda, çevrede anne, yaşlı bir kadın ve torununu görünce birden kaza olacak diye korkuyorum. Karayollarında seyreden herhangi bir otobüse binemem. Mecbur kalırsam binerim tabii ama öncelik tren. Şoförün sara hastalığı var mı, şekeri var mı, nörolojik herhangi bir rahatsızlık geçirdi mi veya geçirecek mi? Yolda giderken bilmiyorsunuz kalp krizi geçirebilir. Belki yola çıkmadan kızıyla, eşiyle kavga etmiştir ve o psikoloji içinde her an bir sinir kirizi geçirebilir. Belki şoför pisikopattır.
   <br/>
   <br/>
   Normal bir insan böyle düşünür mü? Kazanın bu tür etkisinden kendinizi kurtarmanız gerektiğini düşünmüyor musunuz?
   <br/>
   <br/>
   Böyle düşünmek beni daha dikkatli ve daha tedbirli olmaya yöneltiyor. Kural şudur, tehlikeli bir şey yaptığınızı düşünüyorsanız asla ve asla kendinize güvenmeyin. Daima korkun çünkü tehlikeli olan işlerde kendinize duyacağınız güven ve cesaret sizi tedbirsizliğe ve hataya yönlendirir.
   <br/>
   <br/>
   Siz de demiryollarına dikkat çekmek için çıktığınız yoldaki cesaretenizden dolayı tedbirsizlik ve hata yapmayacak mısınız?
   <br/>
   <br/>
   Bir atasözü var, korkanın anası ağlamaz. Türkiye gerek yolcu gerekse nakliyat bakımından o kadar büyük bir pazar ki, DDY'nin bu pazar içindeki payı belli bir noktaya kadar olacak. Diğerlerine bir ömür boyu yetecek kadar rant yine olacak. Ama bugünkülere ilaveten 120 seyahat şirketi, 120 nakliyatçı firmaya ihtiyacımız yok. Geçenlerde hükümetin aldığı bir karar var. İthal arabayı engellemek için gümrük girişini Van'dan yapacaklarmış. Araçlar Haydarpaşa'ya gelecek, oradan tırlarla Van'a gidecek ve geri gelecek diye bir haber çıktı gazetelerde. Bunun için kırk bin tane tıra ihtiyaç varmış. İnsan hayatına önem veren hangi nakliyat firması bunu kabul eder. Bunu öneren, resmi (beyin diyemeyeceğim, zihniyet diyemeyeceğim) ağız, kırk bin tane tırı İstanbul Van karayoluna sokmayı düşünebiliyor. Sonradan öğrendik bu kağıt üzerindeymiş. O zaman Van'daki gümrük girişini getirin, kayıtları burada tutun. O kadar insanın Van'a taşınmasına gerek yok. Tır ve kamyon firmaları bu işten büyük rant sağlayacak. Ama, öldürülen ve öldürülecek olan insanların kanı pahasına bu kadar çok para kazanmaya değer mi?
   <br/>
   <br/>
   Ancak ölürken güleceğim
   <br/>
   <br/>
   Acılı Baba Boray Uras'ı bir gün gülerken görebilecek miyiz?
   <br/>
   <br/>
   Herhalde öldüğümde. Amaçlarım için koşabildiğim kadar uzağa koştuktan sonra en mutlu insan ben olacağım. Bunun için bütün özel işlerimi tasfiye ettim ve bir vakıf kurduk. Trafik Terörüyle Savaşanlar Vakfı. Bu vakfın tüm faaliyetleri internet üzerinden denetime açık olacak. 24 saat güncelleşecek ve nereye ne kadar harcama yapıldığı internet kullanıcılarının denetimi altında olacak. Ana ulaşım arterleri üzerinde trafik ekip istasyonlarının hemen yanında ilave inşaatlarla 25'er, 50'şer km alan içinde faaliyet gösterecek, kaza anında trafik ekibiyle kaza yerine gidecek, tıbbi yardım ekibi olacak. 0800'lü ücretsiz psikolojik danışma hattı kuracağız ve insanlara psikolojik destek vereceğiz. Bütün araçlara boyunduruk dağıtacağız bir öndeki araca vermeleri için. Ülke çapında yayın yapacak ve toplumsal bilinçlenmeyi sağlayacak radyo istasyonumuz olacak. Televizyonlarda gece 03.00'te yayınlanan trafik mesajları bizim işimize yaramaz. Bu istasyonda hiçbir zaman şen şakrak havalarda müzik olmayacak. Aynı zamanda anaokulundan üniversiteye kadar eğitim müfredatının değişmesi için toplumsal bilinçlenme faaliyetlerimiz olacak. Ulusal ve uluslararası yargı yollarında hakkımızı arayacağız. Her kamyonun arkasına uyarıcı yazı yazılacak. Alkollü içki şişelerine "Alkollü araç kullanmak tehlikelidir" ibaresini koyduracağız. Bu vakıf hiçbir siyasi, ideolojik görüşün temsilcisi olmayacak.
   <br/>
   <br/>
   Email:
   <a class="__cf_email__" data-cfemail="92fde1fff3fcfbe0fbf6f3f5d2fafde6fff3fbfebcf1fdff" href="/web/20141106083132/http://www.aksiyon.com.tr/cdn-cgi/l/email-protection">
    [email protected]
   </a>
   <script type="text/javascript">
    /* <![CDATA[ */
(function(){try{var s,a,i,j,r,c,l,b=document.getElementsByTagName("script");l=b[b.length-1].previousSibling;a=l.getAttribute('data-cfemail');if(a){s='';r=parseInt(a.substr(0,2),16);for(j=2;a.length-j;j+=2){c=parseInt(a.substr(j,2),16)^r;s+=String.fromCharCode(c);}s=document.createTextNode(s);l.parentNode.replaceChild(s,l);}}catch(e){}})();
/* ]]> */
   </script>
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=18028D0BB2B597DA6698BD860CE3BF9F?newsId=6510), [web.archive.org (arşiv bağlantısı)](http://web.archive.org/web/20141106083132/http://www.aksiyon.com.tr:80/aksiyon/newsDetail_getNewsById.action;jsessionid=18028D0BB2B597DA6698BD860CE3BF9F?newsId=6510)
