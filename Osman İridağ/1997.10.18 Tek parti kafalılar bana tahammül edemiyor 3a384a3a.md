# Tek parti kafalılar bana tahammül edemiyor

*Osman İridağ 1997.10.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Telefonla konuştuğumuzda hasta olduğunu söylüyordu. Ancak benimle konuşamayacak kadar hasta değilmiş.
  </font>
 </div>
 <div id="newsText">
  <font class="detail-text">
   İstanbul'da bardaktan boşanırcasına yağmur yağdığı günün ertesi Ankara'daki evinde buluşacaktık. Onunla konuşmak için ideal bir zaman olduğunu düşünüyordum: Çünkü hasta idi ve hava yağmurluydu. Onun gibi duygusal bir insanla bundan daha iyi bir ortamda konuşamazdık herhalde. Ancak Ankara'da yağmur yağmıyordu. Elimde iki kırmızı karanfille tam saatinde evine vardım. Bir kaç gün önce soğuk bir havada havuza girmiş olmasının faturasını ödeyeceği ev hapsinin ikinci günüydü. Karanfillerden birini onun için, diğerini ise en az onun kadar merak ettiğimiz bir başkası için götürmüştük; Yavuz Gökmen'in yazılarında sık sık sözettiği babaannesi Melek Hanım için. Karanfillerin ikisini de Melek Hanım'ın yadigarı olan vazoya yerleştirdi. Hastalığınız engel olacaksa başka zaman görüşelim teklifimizi son kez yinelememizin ardından röportaja başlayacaktık ki, bize yarınki köşe yazısını yazacağını söyledi. Nerden baksanız bir saat sürecekti ve biz iki saat sonra İstanbul'a dönüş için bilet almıştık. Ancak Yavuz Gökmen telefonla 15 dakika içinde yazısını yazdırdı, üstelik de bu süre içinde fotoğrafçı arkadaşımızın isteklerini yerine getirip poz bile verdi. Ardından başladı onu anlatmaya. Melek Hanım onun hayatının bütün özetiydi sanki. Annesinin doğumun hemen ardından vefat etmesiyle başlayan Melek HanımYavuz Gökmen ilişkisi 11 yaşına kadar anne oğul gibi devam etmiş. O tarihten sonra asıl annesinin o olmadığını öğrenmesine rağmen onu yine annesi gibi sevmeye devam etmiş. Melek Hanım Yavuz Gökmen'i o kadar etkilemiş ki artık bütün kadınlarda Melek Hanım'ı arar olmuş. Hayata onun penceresinden bakmayı öğrenen Yavuz Gökmen hâlâ onun penceresinden yaşamaya devam ediyor. Kendi ifadesiyle, "yalan söylemiyor, kimseye borçlu kalmıyor ve doğru bildiklerini her şartta söylemeye devam ediyor."
   <br/>
   <br/>
   Röportaj bittiğinde hava kararmıştı ve İstanbul yolundaydım. Ama galiba yalnız değildim. Sanki Melek Hanım beni uğurlamaya gelmişti.
   <br/>
   <br/>
   Şu anda grip olduğunuza göre sahbetimize bize griple ilgili bir brifing vermenizi isteyerek başlayabiliriz.
   <br/>
   <br/>
   Bu hastalığın grip olduğunu zannetmiyorum, grip daha beter yansıyor. Zannediyorum bronşitle kromoni karışımı bir hastalık.
   <br/>
   <br/>
   Anlaşılan brifing sözcüğüne yazdığınız kadar tepki göstermiyorsunuz?
   <br/>
   <br/>
   Brifing kelimesine herhalde hasta olduğum için tepki göstermedim. İyi olsaydım gösterirdim.
   <br/>
   <br/>
   Niçin tepki gösteriyorsunuz ki, brifing sonuçta bilgilendirilmek anlamına gelmiyor mu?
   <br/>
   <br/>
   Yok, değil. Askerin bu çok enteresan bir yöntemidir. Brifing adı altında düşüncelerini karşılarındakine anlatırlar. Dinleyenler de aynı şekilde düşünmeye başlar.
   <br/>
   <br/>
   Öyleyse brifinge olan antipatiniz doğuştan değil.
   <br/>
   <br/>
   Temelde karşı çıkmak olmaz. Körfez Savaşı sırasında rahmetli Özal'la bölgeye gittik. Orada bulunan askeri erkan bize gücümüz hakkında brifing verdi. Ancak bu bilgiler, şu kadar top var, şu kadar askerimiz var, eğer saldırı olursa şunu yapacağız şeklinde idi. Herkes kendi konusu içinde kalmak kaydıyla olursa brifing tabii ki çok normal bir şey olur.
   <br/>
   <br/>
   Melek Hanım brifing vermez miydi size?
   <br/>
   <br/>
   O hiçbir şekilde bana öyle uzun uzun nutuklar çekmezdi. Sadece kendi davranışlarıyla örnek olurdu ve genelde susardı. Çok büyük bir kütüphane vardı evde. Kitapla, müzikle haşır neşir olmama hiç karışmazdı, top oynamama karışmazdı. Ben onun davranışlarına bakardım. Çok şey öğrendim ondan; dürüst olmayı, paraya önem vermemeyi, geçmişe saygıyı, güzel konuşmayı.. O bana sadece eskiyi anlatırdı; nasıl göç etmişiz, aile neleri yaşamış, Kurtuluş Savaşı'nda neler olmuş gibi.
   <br/>
   <br/>
   Herşeyi ondan öğrendiğinize göre bugün yazdıklarınızı da Melek Hanım'ın düşünceleri olarak mı görmemiz gerekecek?
   <br/>
   <br/>
   Benim yazı yazmamı biraz evvel gördünüz, 15 dakika sürdü. Sanıyorum Melek Hanım'dan geçmiş bir kafa yapım var, çok çabuk kavrayabiliyorum, çok fazla okumuş olmam da kafamı dağıtmıyor. Yazı yazarken telefon gelir, insanlar gelir bu yazı yazmamı engellemez. Tabii bu 15 dakikanın arkasında dolu dolu yaşanmış 50 yıl var. Bu 50 yılın en önemli dönemi de çocukluk dönemidir. O dönemi etkileyen en önemli faktör de Melek Hanım. Bu demektir ki Melek Hanım benim yazılarımda, anlayışımda çok önemli bir yer işgal ediyor. Onun genel temel kuralları çok önemli. Yalan söylemeyeceksin, özellikle de kendini kurtarmak için. Bir olayı anlatırdı, iki üç sene sonra aynı olayı yine aynı kelimelerle anlatırdı. Çünkü söyledikleri doğruydu.
   <br/>
   <br/>
   Siz de hep Melek Hanım'ı anlatıyorsunuz zaten. Politika yazarken de, ekonomi yazarken de Melek Hanım bir şekilde yazının içinde geçiyor. Geçenlerde paradan sıfır atılması konusunu yazarken de Melek Hanım'dan başladınız. Melek Hanım ekonomiyi biliyor muydu ki?..
   <br/>
   <br/>
   Bizim paramızı o idare ederdi. Ben evde pek fazla para görmezdim. İhtiyat akçesi koyardı sandığa, enflasyon yüzde 2.5. Faizler de öyle. Anahtarı koyduğu yerden çıkarıp sandığı açardı. Sandık derli toplu dururdu; içinde bohçalar vardı. Bohçaları düzenli olarak çıkarır, sırasına göre yere koyardı. Bohçanın birini açar, sonra onun içinden alacağını alır, sonra da aynı düzende tekrar yerleştirip sandığı kapardı. Bunu ben hayranlıkla seyrederdim. Para konusunda o kadar dürüsttü ki, hiçbir şekilde hak geçirmezdi, kesinlikle borçlu kalmak istemezdi. Ben de bugün bir kuruş borcum olsun fevkalade rahatsız olurum. Annem de öyleydi. Ben yazacaklarımı onun bu özelliğini de anlatarak yazmayı tercih ediyorum.
   <br/>
   <br/>
   Anne dediniz ama yazılarınızda hep Melek Hanım diye yazmayı tercih ediyorsunuz.
   <br/>
   <br/>
   Herkes her yazıyı okumuyor. Annemin beni doğurduktan sonra öldüğünü tekrar tekrar yazmak istemiyorum. 11 yaşına kadar onu annem bilirdim. Babam da, amcam da, halam da ona anne diyordu. Bir gariplik hissediyordum ama üzerinde durmuyordum. O yıllarda yaz tatillerinde bir kitapçıda ücretsiz çalışıyordum, benden yaşça büyük başka bir çırak vardı. Bir gün durup dururken bana senin annen yok, öldü dedi. Ben hayır benim annem Melek Hanım dedim. O da Melek Hanım senin babaannen diye cevap verdi. Ona saldırdım ama karnıma bir yumruk attı, yere düştüm. Koşa koşa eve gittim. Sen benim annem değilmişsin diye bağırıyormuşum. 15 gün hasta yattım. O günden beri en hassas noktam karnımdır. Bu olaydan sonra gerçek annemi tanıdım.
   <br/>
   <br/>
   Bu yüzden mi size iyi davranan bütün kadınları Melek Hanım yerine koyuyorsunuz?
   <br/>
   <br/>
   Demek ki ben bütün kadınlarda Melek Hanım'ı arıyorum. Melek Hanım'ın huylarını gördüğüm kadınları beğeniyorum. Beni onun gibi seven bir kadın şundan emin olmalıdır ki, ben onu asla terketmem, ondan ölüm dışında asla ayrılmam.
   <br/>
   <br/>
   Çiller'in kavgasını destekliyorum
   <br/>
   <br/>
   Sarışın Güzel Kadın'ı beğenmenizde Melek Hanım'ın rolü var mı?
   <br/>
   <br/>
   Onun bir açısını seviyorum; güzel ve tam bir kadın oluşunu. Bunun ise Melek Hanım ile ilgisi yok. Melek Hanım'ın dediği genç kadın özlemiyle belki ilgisi var. Dedim ya bütün kadınlarda Melek Hanım'ı arıyorum. Karım dahi olsa arıyorum. Tansu Çiller cesur bir kadın; ama Melek Hanım gibi komple bir kadın değil. Ben onu bazen desteklerim ki, kadına karşı Türkiye'de erkekler ezme gebertme eylemlerine giderler ben kadını savunurum.
   <br/>
   <br/>
   Galiba sizin Tansu Çiller'i sürekli desteklediğiniz düşünülüyor ki, bu özelliğinizden dolayı eleştiriliyorsunuz. Hatta bundan rahatsız olmadığınızı da yazdınız.
   <br/>
   <br/>
   Türkiye'de yazı okumayı insanlar çok iyi bilmiyor. Köşe yazarı benim yerime düşünür yazar diyorlar. İstiyorum ki, benim yazımı okuyan düşünmeye başlasın. Bu adam doğru yazmış ama şunu da yazmalıymış diyebilsin. Benim okuyucu kitlemin çoğunluğu böyle. Ama tek parti kafalı olanların okuyucu kitlesi hiçbir şey düşünmüyor ve yazılan her şeyi doğru kabul ediyor. Sarışın Güzel Kadın deyişim dışında Tansu Çiller ile ilgili yazılarım onun resmen canına okuyucu yazılardır. Özellikle DEP'lileri Meclis'ten atmasını, Güneydoğu'da şahinler gibi politika izlemesini, seçim öncesinde partisine eski polisleri, askerleri doldurmasını şiddetle eleştirdim. Sonuçta kadın bir darbeyle devrildi ve aklı başına gelmeye başladı. Şimdi Türkiye'de askere kafa tutan, büyük sermayeye kafa tutan bir tek siyasi o kaldı. Yediği bütün haltların farkında ama söyleyemiyor. Halka gidip, yeniden ve daha güçlü olarak gelmenin yollarını arıyor.
   <br/>
   <br/>
   Halk değişen Çiller'i destekleyecek mi?
   <br/>
   <br/>
   Kalabalıklar giderek artıyor. Çiller, kendini istememelerinin temel sebebinin, bürokratik devleti yıkmak istemesi olduğunu anladı.
   <br/>
   <br/>
   Ama Tansu Çiller bürokratik bir kadroyla iktidara geldi. Böyle bir kadronun bürokrasiyi ortadan kaldırmasını beklemek safdillik olmaz mı?
   <br/>
   <br/>
   O gücün bürokratlarda olduğunu düşünüyordu. Şimdi ise güç olarak halkı görüyor.
   <br/>
   <br/>
   Geçmişte bir kadın olarak beğendiğiniz Tansu Çiller'i bugün destekliyor musunuz?
   <br/>
   <br/>
   Onu değil, verdiği kavgayı destekliyorum.
   <br/>
   <br/>
   Neyin kavgasını veriyorsunuz?
   <br/>
   <br/>
   Demokrasinin, insan haklarının, gerçek anlamda laikliğin, özgürlüğün, aşkın, barışın kavgasını yapıyorum. Her güzelliğin kavgasını yapıyorum.
   <br/>
   <br/>
   Tansu Çiller'e de girdiği kavgada devam etmesini tavsiye ettiniz. Bir hüzün şövalyesinin ağzına doğrusu kavga sözcüğü hiç yakışmıyor.
   <br/>
   <br/>
   Bu kavga öldürücü bir kavga değil ki. Düşünce kavgası, doğruları söyleme kavgası, yürek kavgası. Yani barışın kavgası. Yoksa, çek kılıcını adam öldür kavgası değil. Barış için savaşıyorsun, silahla olmaz bu. Kıbrıs'a gidersin, Somali'ye gidersin barış harekatı dersin; onun gibi değil bu. Ben hiç kimsenin burnunun kanamamasını istiyorum. Güneydoğu'da barış olsun diyorum, İslami kesim dediğimiz insanlarla barış olsun, toplumsal barış olsun diyorum.
   <br/>
   <br/>
   Kavganın bir tarafında siz ve sizin gibi düşünenler var, karşı tarafta kimlerin olduğu belli mi?
   <br/>
   <br/>
   Açık zaten, onlar da biliyor. Türkiye'de demokrasiyi istemeyip, diktatörlüğü, resmi ideolojinin hakim olmasını, herkesin tek düze düşünmesini isteyen bir kesim var. Bunlar asker sivil bürokratlardır. Ve bunun yandaşı bazı siyasiler ve kalem oynatıcılarıdır. Ben bir aydınım. Aydınlar çağdaş uygarlığı doğrudan anlamak durumundadır. Çağdaş uygarlık insan haklarının güvence altına alınması, temel hak ve özgürlüklerin korunması, Batılı anlamda gerçek laiklik düzeninin uygulanması demektir ki ben de bunun yanındayım.
   <br/>
   <br/>
   Acilen Barış ve Demokrasi Kurultayı'nın toplanmasını ve demokratların güçlerini göstermelerini istemenizin nedeni de bu mu?
   <br/>
   <br/>
   Ben bunu aydınların silkinmeleri için istiyorum. Yazıma Mimar Mühendisler Odası'ndan bir cevap geldi. Onların bu yönde bir çalışması varmış. Çiller dışında RP bunun savunuculuğunu yapabilir. Ancak Refah şeriatçı imajını üstünden atamadığı için korkutucu olmamak amacıyla ön planda demokrasi mücadelesi veremiyor. Bunun mücadelesini vermek isterseniz tepenizde terör estiriyorlar. "Demokrasi var işte daha ne istiyorsunuz? Bunlar demokrasi kisvesi altında iktidara gelecek" diye insanları korkutuyorlar. Türkiye'de yıllar yılı komünizm gelecek diye korktuk, asker geldi. Bu kez de şeriat gelecek diye korkuyoruz, yine asker geliyor. Demek bu korkular boşuna.
   <br/>
   <br/>
   Yazılarımda melodi var
   <br/>
   <br/>
   Şarkıcı olamadığınız için mi şarkı gibi yazılar yazıyorsunuz?
   <br/>
   <br/>
   İstersem şarkıcı olurdum. Annem istemedi, okumamı istedi. Ama daha gencim belki bundan sonra olurum.
   <br/>
   <br/>
   Bu isteğiniz yazılarınızda mı dışa vuruyor?
   <br/>
   <br/>
   Müziğe, edebiyata, şiire, yazıya, birtakım spor dallarına çok özel yeteneklerim var. Mesela çok iyi futbolcu olabilirdim, okumak için futbolcu olmadım. Beni zamanın en iyi şarkıcılarından biri Paris'e götürmek istedi. Ama ben şarkıyı içimde yaşıyorum. Benim yazılarım aslında şiire daha çok benziyor; içinde biraz melodi var. Güzel okunduğu takdirde bir şarkı da olabilir.
   <br/>
   <br/>
   Bana tahammül edemiyorlar
   <br/>
   <br/>
   Hürriyet'in Avrupa baskısında yazılarınız yayınlanıyor mu?
   <br/>
   <br/>
   Hayır.
   <br/>
   <br/>
   Nedenini biliyor musunuz?
   <br/>
   <br/>
   Evet biliyorum. Son yazımın yayınlandığı tarih 1 Kasım 1996 idi ve o tarihte Paris'te idim. Erol Simavi yasaklamış. Hadi Uluengin, Serdar Turgut ve benim yazmamı istememiş. Kimbilir ne etkiler yaptılar.
   <br/>
   <br/>
   Kim yapmış olabilir ki?
   <br/>
   <br/>
   Tek parti kafalılar, bana hiç tahammül edemeyenler.
   <br/>
   <br/>
   Aynı baskıyı Aydın Doğan'a yapmıyorlar mı?
   <br/>
   <br/>
   Etkilemeye çalıştıkları kesin zaten. Yıllardır yapıyorlar bunu. Yapmadıklarını koymuyorlar. Benle uğraşıyorlar, karımla uğraşıyorlar, Melek Hanım'la bile uğraşıyorlar. Karısını, Melek Hanım'ı yazıyor diyorlar. Şunu bulamadıkları için de kuduruyorlar. İşte bu adam namussuzdur, yalancıdır, ahlaksızdır, bunları bulamıyorlar. Neymiş şarkıcıymışım. Yetenek ister, varsa sizde söyleyin. Biliyorum bazı şeyleri. Bir yere girdiğim zaman bu adam hâlâ burada mı çalışıyor, diyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3085-tek-parti-kafalilar-bana-tahammul-edemiyor.html), [web.archive.org (arşiv bağlantısı)](http://web.archive.org/web/20120204062246/http://www.aksiyon.com.tr:80/aksiyon/haber-3085-tek-parti-kafalilar-bana-tahammul-edemiyor.html)
