# “Artık her şey eskisi gibi olacak”

*Osman İridağ 2001.11.03*

<div>
 <p class="baslik">
  Susurluk’a terör çarptı
 </p>
 <p class="spot">
  Tam beş yıl önce Susurluk'ta meydana gelen kazanın ardından ortaya çıkan ilişkiler sonrası başlatılan "Temiz Toplum" kampanyası, Amerika'ya yapılan terör saldırıları sonrası bambaşka bir boyut kazandı. Terör ve akabinde başlayan savaş, Susurluk'la özdeşleşen "derin" ilişkilerin yeniden "değer" kazanacağının işaretlerini verdi
 </p>
 <p class="metin">
 </p>
 <img border="0" src="/web/20020113094943im_/http://www.aksiyon.com.tr/2001/361/resimler/susurluk.jpg"/>
 <p class="metin">
  3 Kasım 1996 tarihi temiz toplum beklentilerinin ateşleyicisi olmuş, kamuoyu desteğiyle de artık hiçbir şeyin eskisi gibi olmayacağına inanılmaya başlanmıştı. Siyaset temizlenecek, devlet şeffaflaşacak, demokrasinin önündeki bütün engeller kalkacaktı. Ancak öyle olmadığını görmek için çok beklemek gerekmedi. Önce 28 Şubat girdi devreye ve kazanılmış demokratik haklarda geri adım atıldı. Susurluk sanıklarıyla ilgili bir çok dava açıldı. Bunların da pek çoğu ya zamanaşımına uğradı ya da çıkarılan af kapsamına alındı. Susurluk ana davasıyla ilgili olarak ise bu yılın başlarında verilen cezalar, geçtiğimiz hafta Yargıtay tarafından usulden bozulunca, sanıkların "beraat" etme ihtimalleri gündeme geldi ve başladığımız noktaya döndük.
 </p>
 <p class="metin">
  Yargıtay'ın alınan kararı bozma gerekçesi tam da yeni sürece uygundu; "Sanıkların gizli celsede dinlenmemiş olması." Dava şimdi yeniden görülecek, dolayısıyla hâlâ yargıda olan bir konuda sonucun ne olacağını söylemek, bizim için de "ceza" gerektireceği için bir tahminde bulunmayacağız. Ancak dikkat çeken bir nokta var. Davanın yeniden görülmesi için mahkemeye iade edildiği dönemle, Türkiye'de Susurluk kazası ile simgeleşen, devletin gerektiği zaman kendini koruma refleksinin bütün dünyada yeniden önem kazandığı bir döneme denk gelmişti. İkiz kuleler bombalanmış ve Amerika terörün kökünü kazımak için, devlet başkanlarına suikast dahil her türlü eyleme izin vermişti.
 </p>
 <p class="metin">
  İllegal destek
 </p>
 <p class="metin">
  Amerika'nın başlattığı savaşa verilen destek bir anlamda terörle illegal yollardan mücadeleye de destek anlamına geliyor. Daha da Türkçe ifade etmek gerekirse, devlet(ler)in kendisi için tehlikeli gördüğü kişi ve gruplarla her türlü yöntemi kullanarak mücadelesinin desteklenmesi anlamına geliyor bu tavır. Temiz toplum, insan hakları, hukukun üstünlüğü gibi kavramlar savaşla birlikte öncelik sırasını "güvenlik" kavramına terk etti. Bugün dünyanın içinde bulunduğu konjonktür vicdanen olmasa bile siyaseten Susurluk için de büyük bir avantaj sağladı. Belki de Yargıtay başka bir zamanda davayı incelese yine aynı kararı verebilirdi ancak, kararın bu döneme rastlaması ve dünya konjonktürüyle benzerlik göstermesi dikkat çekiciydi.
 </p>
 <p class="metin">
  Devlet sırları
 </p>
 <p class="metin">
  Susurluk kazasıyla ortaya çıktığı söylenen devlet içindeki çete iddialarının da aslında konjonktürel olduğu iyice görüldü. Bir dönem PKK ile mücadele konusunda devletin aldığı gizli karar ve uygulamalar devlet politikası iken, bir süre sonra bu eylemi gerçekleştirenlerin şahsında odaklaştırılan "derin ilişkilerin" günyüzüne çıkarılarak yargılanması da bir başka politikaydı. Bu sadece bizde yaşanan bir olgu da değil. Amerika'nın son yıllardaki iki büyük savaşının (Körfez ve Afganistan savaşları) Cumhuriyetçilerin iktidarlarına rastlaması, değişen dengelerle üretilen politikaların da bir göstergesi aslında. Amerika'daki silah lobisi ve Pentagon'un, askeri güç indirimine gidilmesi, askeri harcamaların kısıtlanması gibi konulardaki tavırları nedeniyle Demokratların iktidarından rahatsız oldukları biliniyordu. İkiz kuleler eyleminin Üsame bin Ladin'i aşan boyutları olduğu da, pek çok Batılı stratejist ve uzman tarafından dile getirilmişti. Cumhuriyetçilerin iktidarda olması, Pentagon'un rahatsızlığı ve önce terör ardından Afganistan'la sınırlı kalmayacak gibi görünen büyük bir savaş. Bunun da Türkçe ifadesi, tıpkı bizde olduğu gibi dünyada da zaman zaman konsept değişikliği (güç çatışması) yaşanabiliyor ve gizli politikalar kimi zaman "açık", kimi zaman da "gizli" değişime uğrayabiliyor.
 </p>
 <p class="metin">
  Belki de bu nedenle Susurluk artık eskisi gibi toplum vicdanında yargılan(a)mıyor. Yargıtay'ın bozma kararı büyük tepki görmüyor. Susurluk'un ateşleyicisi olan medya bile eskisi kadar hassas davran(a)mıyor. Hukukun üstünlüğü, şeffaf devlet talepleri de Afganistan'a atılan bomba sesleri arasında kayboluyor. Hassasiyetini hâlâ koruyanlar bile son yaşanan olaylardan sonra seslerini çıkarmakta zorlanıyorlar. Çünkü trend yeniden değişti. "Derin ve gizli ilişkiler" artık kamuoyu önünde sergileniyor. Silahlar, eylemler, suikastlar gizliliğe gerek kalmadan "dünyanın güvenliği" gerekçesiyle kabul görüyor. Galiba bizim payımıza da Susurluk düşüyor.
 </p>
 <p class="metin">
 </p>
 <p class="arabaslik">
  Susurluk 5 yaşında
 </p>
 <p class="metin">
  Kazadan bir hafta sonra DGM Cumhuriyet Başsavcılığı tarafından açılan soruşturma ile başlayan dava, 12 Şubat 2001 tarihinde 6 No'lu DGM tarafından karara bağlandı. Beş yıllık süreç içinde sanıkların hepsi tutuklanmasına rağmen bir süre sonra tutuksuz yargılanmak üzere serbest bırakıldı. Sanıklardan İbrahim Şahin ve Korkut Eken, "cürüm işlemek amacıyla teşekkül oluşturmak ve bu teşekkülü yönetmek" suçundan 6'şar yıl; Haluk Kırcı, Yaşar Öz, Ömer Lütfi Topal'ın iş ortakları Sami Hoştan ve Ali Fevzi Bir, eski Özel Tim polisleri Ayhan Çarkın, Ercan Ersoy, Ziya Bandırmalıoğlu, Mustafa Altınok, Enver Ulu, Oğuz Yorulmaz ve Ayhan Akça ile Sedat Bucak'ın şöförü Abdülgani Kızılkaya, "cürüm işlemek amacıyla teşekkül oluşturmak" suçundan 4'er yıl ağır hapis cezasına çarptırıldı. Aynı sanıklar hakkındaki "yakalama ve gıyabi tevkif müzekkeresi bulunan kişiyi saklamak veya saklı olduğu yeri bildiği halde yetkili mercilere haber vermemek" suçu ise çıkarılan af yasası kapsamında değerlendirildi. Yargıtay, mahkeme sırasında devletin yüksek çıkarları nedeniyle gizli oturum talep eden sanıkların bu isteğinin yerine getirilmemesini usule aykırı bularak davanın yeniden görülmesi için dosyayı 6 nolu DGM'ye iade etti. Mehmet Ağar ve Sedat Edip Bucak hakkında açılan davalar yeniden milletvekili seçildikleri için durduruldu. Sanıklarla ilgili açılan diğer davalar, "taammüden adam öldürmek, kayıp silahlar", ya düştü ya da zaman aşımına uğradı.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020113094943/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/361/haberler/3.htm), [web.archive.org (arşiv bağlantısı)](http://web.archive.org/web/20020113094943/http://www.aksiyon.com.tr:80/2001/361/haberler/3.htm)
