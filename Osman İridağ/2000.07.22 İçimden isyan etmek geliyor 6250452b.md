# İçimden isyan etmek geliyor

*Osman İridağ 2000.07.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   KamuSen kamu çalışanlarının örgütlendiği bir kurum. Sendika gibi faaliyet gösteriyor ama değil. Dernekler yasasına bağlı ama dernek de değil. Grev ve toplu sözleşme hakları yok. Ancak gösteri yapabiliyorlar.
  </font>
 </div>
 <div id="newsText">
  <font class="detail-text">
   İşçi sendikaları gibi gerektiğinde rest çekip greve gidemedikleri için pek çok kurumda işçilerden daha az maaş alan müdür seviyesinde kamu çalışanına rastlamak mümkün. Memurların sesini dile getirmeye çalışan iki kurumdan biri KamuSen (Diğeri KESK). Devletin memurları kontrol altında tutmak için kurdurduğu iddia edilen KamuSen kimilerine göre sarı sendikacılık yapan bir örgüt. Onlara kalırsa sendika gibi çalışıyorlar. Kamuoyuna ve hükümete göre ise sendika değiller. İşte ne olduğu belli olmayan bu örgütün başkanı Resul Akay ile memur sendikacılığını, sarı sendikayı ve siyasi partilerle sendikaların yakın ilişkisini konuştuk.
   <br/>
   <br/>
   Gerçek Türkiye'yi gördüm
   <br/>
   <br/>
    Resul Bey sendikacılık işi nasıl gidiyor? Öğrendiniz mi?
   <br/>
   <br/>
   Öğrencilik devam ediyor tabii. Kendi kendine öğrenmek o kadar kolay değil. Sendikacılık bir okul. Bir taraftan öğreniyor, diğer taraftan öğretiyoruz.
   <br/>
   <br/>
    Sendikacılık yeni, kamuda ise uzun yıllar çalıştınız? Sendika başkanı olduktan sonra öğrendiğiniz ne var?
   <br/>
   <br/>
   Toplumu ve ülkeyi daha yakından tanımayı öğretti sendikacılık. Artık olaylara daha farklı ve yukarıdan bakabiliyorum. Türkiye'de yaşanan hukuk dışılığı, keyfiliği, sosyal devlet ilkesinin hayata geçirilemeyişini, Türkiye'nin demokratik bir devlet olmamasını çok daha yakından görüyorsunuz.
   <br/>
   <br/>
    Sendika başkanı olmadan önce hukuksuzluğu, adaletsizliği, sosyal devlet ilkesinin işlemeyişini devletin içinde yer alan biri olarak göremediniz mi?
   <br/>
   <br/>
   Demokrasiye, paylaşıma karşı öz olarak bir şeyler vardı tabii ama bu göreve geldikten sonra arttı. Sanıyorum iki üç yıl sonra daha farklı bakacağım.
   <br/>
   <br/>
    Kendinizi gerçekten bir sendika başkanı gibi hissedebiliyor musunuz? Yoksa sendikacılık oyunu mu oynuyorsunuz? Dernekler yasasına bağlısınız ve sendikal hiçbir hakkınız yok.
   <br/>
   <br/>
   Yasal prosedürü tamamlanmış ve birtakım güçleri elde etmiş bir sendika başkanı olmamakla beraber zaman zaman onun ötesinde fonksiyonlar ifa ettiğimi biliyorum. Sendika içi demokrasiyi geliştirmeye çalışıyorum. Hiç yükümlülük altında olmamamıza ve kongrelerimize hükümet komiserleri, il seçim kurulu üyeleri gelmemesine rağmen kongrelerimizi her üyenin başkan olabileceği gibi demokratik bir şekilde yapıyoruz.
   <br/>
   <br/>
   Sendikacılık oyunu oynamıyoruz
   <br/>
   <br/>
    Hükümet neden gelmiyor? Sizi sendika olarak görmediği için mi?
   <br/>
   <br/>
   Tanımadıkları için katılmıyorlar. Genel merkez kongremize katılmıyorlar ama bazı illerde ilçe seçim kurulu ve hükümet komiseri katılıyor.
   <br/>
   <br/>
    Onlar da mı sizin ne olduğunuza karar veremediler?
   <br/>
   <br/>
   Birisi diyor ki anayasaya göre bu hak tanınmıştır giderim, diğeri gitmem diyor. Ama biz kendimize kamuoyunun ve hükümetin baktığı gibi bakmıyoruz. Öyle bakarsak bunun bir oyun olduğu kanısına kapılırız ki biz bunu oyun gibi görmüyor, çok ciddi bir iş yaptığımızı düşünüyoruz.
   <br/>
   <br/>
    Grev hakkı, toplu sözleşme hakkı olmayan bir sendika ne yapabilir ki? Üyelerinizin hakkını nasıl koruduğunuzu düşünüyorsunuz?
   <br/>
   <br/>
   Örgütlülük gücümüzü yükseltmeye çalışıyoruz. Bunu elde ettiğimiz zaman bazı hakları kendiliğinden kazanacağız. Devletin herhangi bir yetkilisiyle sorunlarımızı görüşebiliyoruz. Diğer hakları çok kısa zaman içinde alacağımıza inanıyoruz. Kamuoyu arkamızda, muhataplarımızın da bu konuda bize yönelik bir eleştirisi yok.
   <br/>
   <br/>
    Ama sizinle aynı işi yapan bir başka konfederasyon (Kamu Emekçileri Sendikası Konfederasyonu) var. KESK hem devlet tarafından muhatap alınmamaktan şikayet ediyor hem de sizi sarı sendika olarak tanımlıyor. Nedir sarı sendika ve siz öyle misiniz?
   <br/>
   <br/>
   1995 seçimlerine kadar KESK'in görüşleri doğru değil. O döneme kadar çok rahatlıkla başbakan yardımcıylarıyla görüşüyordu, çünkü SHP hükümetteydi. Eğer muhatap alınma sarı sendikacalık ise ilk örneği onlar. Sarı sendikacılık şikeli sendikacılık yapmak demektir. Hükümetin ve devletin iradesine uygun faaliyet gösteren, mensuplarının haklarını korumaktan çok kendisini yönlendiren merkezin çıkarlarını düşünen bir sendikadır.
   <br/>
   <br/>
   Sarı sendikacılık yapmıyoruz
   <br/>
   <br/>
    Sizin de devlet destekli bir sendika olduğunuzu söylüyorlar. Siz bu tanımlamada sarı sendika olmadığınızı söyleyebiliyor musunuz?
   <br/>
   <br/>
   Kamu Sen bu tanıma sığmaz, parçalar. Özellikle 96'dan sonra kurulan hükümetlere karşı ciddi reflekslerimiz oldu. İktidarda şu parti var bu parti var demeden sorunlarımız varsa ve dönemin gereği hangi tepkileri göstereceksek çekinmeden gösterdik. Örneğin 13 Haziran'da Kızılay'da toplumun Kamu Sen'den beklemediği bir oturma eylemi gerçekleştirdik. Polislerle münakaşa yaşandı ve gözaltıyla sonuçlanan bir eylem oldu.
   <br/>
   <br/>
    Toplum bunu niye beklemiyor sizden? Devlete ve polise yakın olduğunuz için mi?
   <br/>
   <br/>
   Öyle değil de şöyle söyleyelim: Tabii ki toplumla bütünleşmiş durumdayız. Toplumdan, kamuoyundan destek almayan hareketlerin başarı şansı yoktur. Nitekim 13 Haziran eyleminden sonra da bütün diğer olaylarda polisin yanında yer alan kamu vicdanı bizim yanımızdaydı.
   <br/>
   <br/>
    Farkınız ne?
   <br/>
   <br/>
   Çünkü biz toplumun değerleriyle bütünleşiyoruz. Örneğin toplumun terörden çok canı yanmışsa terör örgütlerinin bizim oluşturduğumuz platformlarda sesini yükseltmiyoruz. Bazı sendikal kuruluşlar ve örgütler ise platform oluşturmaya çalışıyor. Ve polis yanlış şekilde müdahale etse bile toplum polisten yana tavır alıyor. Biz devlete ve rejime yönelik sendikal mücadele içinde değiliz.
   <br/>
   <br/>
    KESK sizi sonradan kurulan ve bütünlüğü parçalayan bir sendika olarak tanımlıyor. Siz kamu çalışanları için onların yapamadığı neyi yapmak için kuruldunuz?
   <br/>
   <br/>
   Bizden önce çeşitli kamu sendikaları vardı ama federasyon olarak biz daha önceyiz. Ben doğdum sen neden doğdun gibi bir şey. Başkalarının da doğma hakkı vardır. KESK'in birtakım yanlışları vardı. Şimdi biraz düzelme içindeler ama tam olarak değil. Eylemlerine ideolojik figürleri fazlaca yansıtıyorlardı. Mesela 1992 yılında Etlik'te yapılan bir gösteride memur hakları ile ilgili bir pankarta rastlamadık. Türkiye Devrimci Komünist Partisine kadar bir çok yasadışı örgütün ve yasadışı örgütlerin legalize olmuş bazı uzantılarının figürleri ya da posterleri bu mitinge girmiştir. Bu olaydan sonra kamu çalışanlarından bize yoğun bir baskı geldi. Bu örgütlerin kamu çalışanlarına bir yarar sağlamayacağı, Türkiye'yi 12 Eylül öncesine götüreceği ve yeni bir örgütlenme biçimine gidilmesi fikri ortaya çıktı. Belki reaksiyon gibi doğdu ama Türkiye'nin ihtiyacıydı. Birden fazla sendika olmasının kimseye zararı da yok. Biz görücüye çıkmış bir kız gibiyiz, daha yetki almadık ki. Masaya oturmuş, hükümetle pazarlık yapan yetkili bir sendika varken niye kuruldunuz sorusu belki anlamlı olurdu.
   <br/>
   <br/>
    Onun mücadelesi mi var? Çıkması beklenen yasa tasarısında kamu çalışanları adına toplu görüşme hakkı en fazla üyesi olan konfederasyona verilecek. Diğer konfederasyon ise grev ve toplu sözleşme hakkı olmadan hiçbir şey yapılamayacağını savunuyor. Sizse toplu görüşme hakkının yeterli olduğunu söylüyorsunuz. Bu, devletçi tutumunuzun bir gereği mi?
   <br/>
   <br/>
   Biz de anayasanın öngördüğü hakların kısıtlı olduğunu düşünüyoruz. Grev ve toplu sözleşme hakkı olmayan bir sendikanın faaliyetlerini yürütemeyeceği yönündeki görüşler temelde haklı ama bir yerden başlamak gerek. Dünyanın hiçbir yerinde bu haklar bir anda elde edilmemiş. Bütün ülkelerde başlangıç grevli değildir. Eğer beş yıldır bu haklarımızı kullansaydık bugün başka şeyler konuşuyor olacaktık. Hükümet karşımızda grev ve toplu sözleşme hakkı konusunda çok daha zayıf duruma düşecekti. Ama şu anda hükümetin bize karşı zayıflığı anayasal hakları vermemekle ilgili. KESK'in temel yanlışı şu; mevcut yasa tasarısına karşı çıkarak hükümete destek veren, yardımcı olan bir yaklaşım sergiliyorlar.
   <br/>
   <br/>
    Diyelim ki yasa sizin istediğiniz şekilde çıktı ve devlet bir konfederasyonu muhatap aldı. Ya size üye olmayıp diğer konfederasyona üye olan memurların durumu ne olacak. Onların hakkını kim savunacak?
   <br/>
   <br/>
   Masaya oturduğunuz zaman size yetki verenlerin sözcüsü olursunuz, hukukun kuralı budur. Ama sistemin işletilmesi bakımından İsviçre'de işçi sendikalarında uygulanan bir yöntem var. Üye olmayanların da aldığınız haklardan yararlanması için yetkili konfederasyona dayanışma önerisi, üyelik aidatından daha az olmak üzere ödemeleri koşulu var. Türkiye'de de uygulanabilir.
   <br/>
   <br/>
    Devletin içinden geldiniz. Hâlâ da içindesiniz. Merkeziyetçi bir düşünceyi benimseyen devletin çalışanlarına grev hakkı vereceğine inanıyor musunuz?
   <br/>
   <br/>
   Grev hakkının verilmesi bunun gelişigüzel kullanılacağı anlamına gelmez. Her hak doğru da kullanılır, yanlış da. Ekmek bıçağının, ev hanımının mı yoksa câninin mi elinde olacağına bağlıdır. Biz grev hakkını mutfakta kullanacağız. Eğer devlet hukuk devleti değilse, sosyal devlet değilse ve olmama noktasında direniyorsa toplumsal bir baskı oluşturarak hukuk devleti mercasına indirmek için bazı riskleri göze alırız.
   <br/>
   <br/>
    Bu saydıklarınızla Türkiye gerçeklerine baktığınız zaman bugün bu hakkınız olsa kullanır mıydınız?
   <br/>
   <br/>
   Hiç tereddütsüz kullanırdım.
   <br/>
   <br/>
   MHP'nin sendikası değiliz
   <br/>
   <br/>
    Sendikalarla siyasi partiler arasındaki ilişki yıllardır bilinir. Sizinle ilgili de gözlemler var. Eski başkanınızın, bir çok il başkanı ve yöneticinizin MHP ile bağlantısı biliniyor. Bir çoğu da şimdi Meclis'te. Nedir MHP ile ilişkiniz?
   <br/>
   <br/>
   Sendika yöneticilerinin bir siyasi partiyle organik ilişki içinde olması işin yanlışlarından birisidir. Türkiye'de geçmişte de böyle yapılmıştı. İnsanlar yirmi yıl öncekinden farklı değil ki. Biz de aynı insanlarla mücadeleyi sürdürüyoruz. KamuSen'in içerisinde her siyasal görüşten insan olduğu gibi MHP'ye temayül etmiş olanlar da var. Toplumun bir kuruluş ortaya çıktığında bu kuruluşun yelpazedeki yerini tesbit etmek gibi bir merakı var. KamuSen'e de eski genel başkanının şimdi MHP'den milletvekili olmasından hareket ederek bir MHP'lilik imajı yüklemek istiyorlar. Ancak siz de bilirsiniz ki MHP'nin kamuoyuna yansıyan bir yüzü vardır. Bu yüzü itibariyle kendisine bağlı kuruluşları nasıl sevk ve idare ettiklerini kamuoyu çok yakından bilir. 57. hükümet döneminde skorborda baktığınız zaman en fazla sayısal eylem yapan ve hükümete karşı en sert söylemleri ifade eden KamuSen olmuştur. MHP'nin öteden beri kamuoyuna bıraktığı izlenimle karşılaştırılınca bunun mümkün olmadığını görürsünüz.
   <br/>
   <br/>
    Sizin yelpazedeki yeriniz ne?
   <br/>
   <br/>
   Kendimizi hiçbir yerde görmüyoruz. Siyasal partiler böyle görülebilir ama kamu çalışanlarının hak ve çıkarlarını korumak için yola çıkan bir hareketin tabanın sağında ya da solunda yer almak gibi bir durumu olmaz. Biz bundan çok rahatsızız. Herhangi bir dernek kursanız; mesela Kanarya Sevenler Derneği onu da tanımlamak isterler. Bu teslimiyetçi bir sendika mı, hakları arama konusunda gözü kara mı gibi performans sorgulaması yapılabilir.
   <br/>
   <br/>
    Ne kadar gözü kara bir sendikasınız?
   <br/>
   <br/>
   Hak ve çıkarları korumak konusunda gözü kara bir sendikacılık yapmak istiyoruz.
   <br/>
   <br/>
   İsyan etmek istiyorum
   <br/>
   <br/>
    Bu kadar konuştuk ama memurların durumunu sormadınız demeyin. Hükümet bir istikrar programı uyguladığını ve enflasyonu düşüreceğini, bunun için de her kesimden fedakârlık beklediğini söylüyor. Siz ise kamu çalışanlarına daha fazla zam istiyorsunuz? Neden siz de fedakârlık yapmıyorsunuz?
   <br/>
   <br/>
   Devlet şimdiye kadar herkese bonkör davranırken sıra bize gelince enflasyonla mücadele ediyoruz diyor. Kıyak emekliliği çıkarıyor, dış borç faizlerini ödüyor. Böyle bir hukuk anlayışını klan dönemlerinde, ortaçağda göremezsiniz. Krallığın, derebeyliğin bile bir hukuk anlayışı vardır. İnsanlar bilir ve der ki; bunlar despottur hukuka uymaz. Ama bir taraftan hukuk devleti, sosyal devlet diyeceksin sonra da sosyal devleti tahrip edebilmek için ne gerekiyorsa yapacak ve zayıf olanı ezeceksin. Devlet zayıfı ezmek için kurulmaz. Şu anda hükümet zayıfı horlamak gibi bir anlayışa sahip. Bizim buna rıza göstermemizi kimse bekleyemez. Açık söyleyeyim bu anlayışa mümkün olsa isyan ederim. Çünkü bu anlayış Türkiye Cumhuriyeti'nin felaketini getirir.
   <br/>
   <br/>
   Email:
   <a class="__cf_email__" data-cfemail="f8978b959996918a919c999fb890978c95999194d69b9795" href="/web/20141112040536/http://www.aksiyon.com.tr/cdn-cgi/l/email-protection">
    [email protected]
   </a>
   <script type="text/javascript">
    /* <![CDATA[ */
(function(){try{var s,a,i,j,r,c,l,b=document.getElementsByTagName("script");l=b[b.length-1].previousSibling;a=l.getAttribute('data-cfemail');if(a){s='';r=parseInt(a.substr(0,2),16);for(j=2;a.length-j;j+=2){c=parseInt(a.substr(j,2),16)^r;s+=String.fromCharCode(c);}s=document.createTextNode(s);l.parentNode.replaceChild(s,l);}}catch(e){}})();
/* ]]> */
   </script>
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=18028D0BB2B597DA6698BD860CE3BF9F?newsId=6391), [web.archive.org (arşiv bağlantısı)](http://web.archive.org/web/20141112040536/http://www.aksiyon.com.tr:80/aksiyon/newsDetail_getNewsById.action;jsessionid=18028D0BB2B597DA6698BD860CE3BF9F?newsId=6391)
