# Dindar zaten solcudur

*Osman İridağ 2001.03.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İşte size bomba gibi bir soru. Narararaann! Bir insan hem solcu, (sosyalist de diyebilirsiniz, komünisti şimdilik sormuyoruz) hem de dindar olabilir mi? Eğer hayır diyenlerdenseniz üzgünüm yanılıyorsunuz.
  </font>
 </div>
 <div id="newsText">
  <font class="detail-text">
   Evet bir insan hem dindar, hem de solcu olabilirmiş. Elbette olabilir deyip, kişi bireysel tercihlerinde dininin emrettiği gibi yaşayabilir, ancak siyasi tercihinde farklı tutumlar içine girebilir diyorsanız doğru ama eksik bir cevap vermiş olursunuz. Çünkü size bir başka soru daha sormak gerekir. Eğer kişi inancıyla siyasi tercihi arasında bir tezat görmüyorsa ne cevap verirsiniz?
   <br/>
   <br/>
   Sizi bilmem ama bu sorunun cevabını veren biri var. Necef Uğurlu kendini dindar bir Müslüman olarak tanımlıyor ve bunun nedenini de solcu olmasına bağlıyor. Solcu olduğu için Müslüman, Müslüman olduğu için solcu olduğunu söylüyor. Doğrusu Uğurlu'nun birbiriyle olmazsa olmaz şart olarak gördüğü bu değerler, Türk toplumu için oldukça yabancı. Türkiye'nin genel kabulü dini ritüellerin hep sağ ile, muhafazakârlık ile birlikte anılmasıydı. Uğurlu'ya göre böyle düşünülmesinin nedeni halkın yanlış bilmesi.
   <br/>
   <br/>
   Ancak solun bu konudaki hatalarını da gözardı etmemek gerek. Türkiye'de sol parti olarak siyaset yapan oluşumların, halkın dini duyarlılığına sağ partiler kadar ilgi göstermediği bir gerçek. Sol bunu, hep dini siyasallaştırmamak adına yaptığını söyledi. Fakat bunu yaparken insanların beklentilerini de ihmal etti. Din konusu gündeme geldiği zaman hep devletin dini dışlayan politikasıyla örtüşen bir yol izledi. Bu da toplumdaki genel kanaatin oluşmasına neden oldu.
   <br/>
   <br/>
   Bütün bunların tersini söyleyen Necef Uğurlu'ya neden bir dindarın solcu olması gerektiğini, neden CHP'ye geçtiğini ve CHP'deki değişimi sorduk. Cevaplar sizi ne kadar tatmin eder bilemem ama ben Necef Uğurlu'yu bir insan olarak çok sevdim. Çünkü dürüst. Genelin aksine tepki göstermeyi biliyor. Kızdığı konularda sessiz kalmak yerine eyleme geçiyor. Anadolu insanını seviyor, temiz bir Türkiye istiyor...
   <br/>
   <br/>
   Tabii ki solcu bir dindarım!
   <br/>
   <br/>
    Buraya gelmeden önce küçük bir kamuoyu araştırması yaptım ve insanlara "dindar solcu", "solcu Müslüman" kavramlarından ne anlıyorsunuz diye sordum. Büyük çoğunluk, "Dindar solcu mu olur!" cevabını verdi. Olur mu?
   <br/>
   <br/>
   Dindar zaten solcu olur.
   <br/>
   <br/>
    Neden?
   <br/>
   <br/>
   Siz benden bir dini baştan sona anlatmamı ve yorumlamamı istiyorsunuz. Varsayalım ki benimle bu röportajı yapan bir Müslüman gazeteci, Müslüman olduğunuzu düşünüyorum, herhalde öylesiniz.
   <br/>
   <br/>
    Kendimi öyle tanımlıyorum.
   <br/>
   <br/>
   O zaman, dinimizi de biliyorsanız başkaca yolu olmayacağını biliyorsunuzdur. Ama dinini bilmeyen, acaba olur mu, sağcı Müslüman daha iyi değil mi diyebilir. Olabilir. Türkiye'nin her alanında maalesef böyle. Bu bilgisizliğimizin de bir göstergesi aynı zamanda.
   <br/>
   <br/>
    Tamamen hissi ve kalbi mi "solcu Müslümanlık" tanımınız?
   <br/>
   <br/>
   İnanç inançtır. Sen beni oturup yobaz takımıyla kafa kafaya getirmek istiyorsan ben bu işte yokum. Kâfi derecede televizyonlarda benim inancım mıncıklandı, rencide oldum bundan zaten. Üzüntü içindeyim. Var mı dünyada dinini televizyonlarda 46 tane kanalda mıncık mıncık eden, tartışan. Hele bizim dinimize yakışır mı böyle bir şey! Sorumsuz buluyorum bunları. Onun için dinimi tartışmak denmiyor mu tüylerim ürperiyor. Bu benim inancım, kimseyle tartışmam.
   <br/>
   <br/>
    Sizden bütün dini anlatmanızı ya da tartışmanızı beklemiyorum ama herhalde iyi bir Müslüman şu nedenle solcudur diyebileceğiniz çok belirgin nedenler de vardır?
   <br/>
   <br/>
   Makyavel bizden çıkmadı. Çok ahlâksızımız oldu ama ahlaksızlığın kitabını biz yazmadık. Kapitalizm de Protestan ahlâkın sonucudur. Tefeci ahlak ise gene bizden filizlenmedi. Hatta biraz daha ileri gidelim, Osmanlı kendini imparatorluk olarak mı tanımladı? Hayır, Devleti Âliye dedi. Batı ile doğunun mukayesesini yapamamış şaşkınlar sınıfı bize çok zaman kaybettirdi. Artık her şeyi doğru tahlil etmemiz lazım. Cemil Meriç'in deyimiyle Türkiye'de Tanzimat'tan beri iki şey yasaktı. İslamiyet ve sosyalizm.
   <br/>
   <br/>
   Sol yoktu ki zaten
   <br/>
   <br/>
    Yasağa her zaman ilgi vardır. Madem bu iki değer yasaktı o zaman bu iki değerin yüceltilmesi ve daha çok ilgi gösterilmesi gerekmez miydi?
   <br/>
   <br/>
   Yüceltildi zaten. Çünkü dibe vurdu sağ. Baksanıza ülke gidiyor. Yasak sadece fikri mânâda da olmadı, ciddi baskıcı bir yasak yaşandı. Partiler kapatıldı, sol partilerin milletvekilleri nerdeyse mecliste öldürülüyordu. Türkiye'de solun kıvılcımları oldu ama hep bastırıldı.
   <br/>
   <br/>
    Hiç mi sol parti olmadı?
   <br/>
   <br/>
   İşçi Partisi'ni sayabiliriz.
   <br/>
   <br/>
    İşçi Partisi'nin dinle barışıklığı var mıydı?
   <br/>
   <br/>
   En azından ben barışık olduğunu, halkın çoğunluğunun inancıyla örtüşebileceğinin farkında olduklarını düşündüm
   <br/>
   <br/>
    Sizin düşündüklerinizi uygulayabildiler mi?
   <br/>
   <br/>
   Hayır. Ama altını çizmek gerek. Dini siyasi amaçlı kullanmak diye bir şey demiyorum. Çok bireysel söylediklerim.
   <br/>
   <br/>
   Marx'ın sözü cihanşümul değil
   <br/>
   <br/>
    Türkiye'de sol partilerin, dini ritüelleri benimseme anlamında soruyorum, bu kadar başarısız olmasının nedeni nedir? Sosyalizmin Karl Marx'ın "Din afyondur" tezini aşamadıkları için mi böyle bir görüntü ortaya çıktı?
   <br/>
   <br/>
   Ben insanların dini vecibelerini yerine getirme konusunda bir sorunları olduğunu düşünmüyorum. Ama eğer bunu kamu alanında bir şova dönüştürmek istiyorsa o da onun sorunu. Bence problem, olmayan kavramları uzunca bir süredir tartışmamızdan kaynaklanıyor. Bizi bize yabancılaştıran sistem ve elde edilen şaşkın yurttaşlarla, batının bizi tanımladığı gibi olmaya sürükledi. Batıyı reddetmek kadar, kayıtsız şartsız doğru kabul etmek de ahmaklıktı. Marx'ın 'din afyondur' sözü katolisizm için doğru. Ama cihanşümul değildir. Fakat, batı taklitçiliği bir toplumu dini alanda da taklide yöneltiyor, özünden uzaklaştırıyor ve Katolisizme yaklaştırıyorsa afyon olma tehlikesi mevcuttur. Elbette iman mutlaktır, ama şunu görelim, Marx'ın metodolojisinin kaynağı İslam'ın metodolojisidir. Ve Batı toplumunun maskesini yırtmıştır Marks. Bu mânâda bir doğulu olarak kendisine müteşekkirim. Türkiye'de sağ, sol yoktu, olmalı idi. Ama şimdi bir umut var, ilk defa yıllar sonra bir siyasi parti lideri çıkıyor ve halka 'İkra' diyor. Emek, üretim, ortak kutsal değerler diyor. Bizden, Anadolu'dan bahsediyor.
   <br/>
   <br/>
   Deniz Baykal'dan umutluyum
   <br/>
   <br/>
    O nedenle mi şimdi CHP'ye üye oldunuz?
   <br/>
   <br/>
   Evet ve ilk kez bir siyasi partiye üye oldum.
   <br/>
   <br/>
    CHP'den ne bekliyorsunuz ki kırk yıl sonra partili oldunuz?
   <br/>
   <br/>
   Söylediklerini uygulamasını bekliyorum, bir değişim projesi sundu Deniz Baykal. Bu önemli bir şeydir, hafife alınacak bir şey değil. Daha öncesinde, meclis dışı kalma pahasına hırsızlığın üzerine gitmiş bir partidir. Bunlar çok ciddi şeyler. Biz, siyasette de helal olanın peşinde olmalıyız.
   <br/>
   <br/>
    CHP'deki değişim nasıl bir değişim, siz nasıl okuyorsunuz?
   <br/>
   <br/>
   Bu bir süreç ve şu an çok iyi gidiyor. İki şey söylüyor Baykal; Anadolu ve Sol. Bu yeter. Benim için herşeyin başı ve başlangıcı Anadolu'dur. Baykal'ın dediklerini doğru bulduğum için partiye üye oldum.
   <br/>
   <br/>
    Tabandan tepkiler var. Beş eski genel başkan Deniz Baykal'ı yeni söylemlerinden dolayı sağa kaymakla suçluyor.
   <br/>
   <br/>
   Bu her değişimde yaşanır. Kemikleşmiş statükocular vardır ve her kurumda olur. Ben bütün kalbimle başarılı olmasını diliyorum.
   <br/>
   <br/>
    Dilemek yetiyor mu?
   <br/>
   <br/>
   Dilemem, küreme bakmam lazım. Bu sağladığı ivmede toplanan sinerjiyi doğru kullanmasıyla orantılı bir şey. Ben Deniz Baykal'ın tecrübesinden, zekasından başaracağını umut ediyorum.
   <br/>
   <br/>
    Peki yeni söylemde CHP katı laiklik tutumunda değişiklik yapacak mı?
   <br/>
   <br/>
   CHP dindar insanları bulduğu yerde dövüyor muydu, dinden mi çıkarıyordu? Ben değişimden çok daha başka şeyler bekliyorum. Anadolu'nun elele olmasını bekliyorum. Kaldı ki CHP'de sakal bırakmışı da başörtülüsü de var. Bugüne kadar bir problem olmadı. Bazı siyasilerin aynı diğer gruplardaki gibi çok köşeli hırtlıkları olduğunu söyleyebilirim. Mesela kültür alanında çok kötü bakanlar çıkardı. Ama CHP geçmişte din düşmanıydı, şimdi din düşmanlığını bıraktı diye bir şey söylemek acımasızlık olur. Kamu alanlarındaki birtakım aksaklıkları süreç içinde gidereceğiz.
   <br/>
   <br/>
    CHP geçmişte dinle barışık mıydı?
   <br/>
   <br/>
   Evet. Cumhuriyeti kuran parti. Anadolu insanının inançlarına saygı göstermeden, koskoca cumhuriyeti nasıl kurabilirsiniz. Zümrüdü anka kuşu gibi bir cumhuriyet. Anadolu insanı orada.
   <br/>
   <br/>
   CHP'ye hiç oy vermedim
   <br/>
   <br/>
    İlginçtir, Anadolu insanı serbest seçimlerde nedense hiç CHP'yi tek başına iktidara getirecek oyu vermedi.
   <br/>
   <br/>
   Kötü yönetildi belki. Ben de CHP'ye vermiyordum bugüne kadar. Ama dini inançlarımı istediğim gibi yaşayıp yaşamamamla ilgili değildi bu tercihim. Çok hırtlıklar vardı, bu hırtlıkları giderdi. Bugüne kadar elitist bir tavrı vardı. Elitist olan bir parti iktidar olabilir mi?
   <br/>
   <br/>
    Peki elitist tavırlı bir parti insanların ne düşündüğünü anlayabilir mi?
   <br/>
   <br/>
   İşte Deniz Baykal bunu değiştiriyor. Mesela Erdal İnönü bana çok antipatik geliyordu. Evita'ya iki kez gitmiş çok beğenmiş. Halbuki bir kez gitmeyle de anlaşılabilir bir oyun. Hiç hoşuma gitmedi bu tavrı. Sonra hatıralarını okudum, hatıra değil itiraf, ne kadar imtiyazlı bir insan olarak yaşamış, Bütün bunları değiştirmeye çalışıyor Baykal.
   <br/>
   <br/>
   email:osmaniridag@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C933A48486E3A1C7D7F75F9A9B32492C?newsId=7352), [web.archive.org (arşiv bağlantısı)](http://web.archive.org/web/20120529105804/http://www.aksiyon.com.tr:80/aksiyon/newsDetail_getNewsById.action;jsessionid=C933A48486E3A1C7D7F75F9A9B32492C?newsId=7352)
