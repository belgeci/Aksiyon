# Jübile jübilesini yaptı

*Osman İridağ Bilinmeyen-tarih*

<div>
 <font>
  <img border="0" height="1" src="/web/20041107171407im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041107171407im_/http://www.aksiyon.com.tr/resim/477/64.jpg" vspace="5"/>
  </p>
 </font>
 <font class="content">
  Futbolcuların “profesyonel” olmadığı dönemlerde bazı isimler takımlarıyla özdeşleşir, taraftarlar da o futbolcuyu muhteşem bir jübileyle uğurlardı. Şimdilerde ise futbolcular takım ruhu yerine parayı tercih edince jübile yapacak takım bulmakta güçlük çekiliyor. Bulanlar ise seyirciden ilgi görmüyor. Takımlar da sembol isimleri yaşlandıkları için kulüpten uzaklaştırmaktan çekinmiyor.
 </font>
 <p>
  <font class="content">
   Fenerbahçe’nin son profesyonel futbolcusu Nobre ilk maçında iki gol atarak hem taraftarları hem de yöneticileri sevindirdi. Fenerbahçeli olup olmadığının tescil edilmesi içinse Galatasaray maçı beklenecek. Eğer o maçta bir gol atarsa büyük ihtimalle bütün gazetelerde Nobre’nin “Şimdi gerçek Fenerbahçeli oldum” şeklindeki demeçlerini okuyacağız. Gerçi birkaç antrenman sonrası ilk maçına çıkan Brezilyalı futbolcu için “kırk yıllık Fenerbahçeli” gibi klişe tanımlamalar da kullanılmadı değil. Ancak kırk yıllık Fenerbahçeli olmak öyle kolay değil. Son 10 yılda bu unvanı hak eden futbolu sayısı da son derece sınırlı. Tıpkı Galatasaray ya da Beşiktaş’ta olduğu gibi. Fenerbahçe’nin gerçek Fenerbahçeli son futbolcusu Müjdat Yetkiner’di dersek abartmış olmayız. Fenerbahçe’nin genç takımında futbol oynayarak A takımına yükselen son isim oydu. Aradan geçen 10 yıla yakın zamanda Fenerbahçe kendi içinden çıkan ve sarı lacivert renklerle özdeşleşen bir yıldız futbolcu çıkaramadı. Bugünkü futbolcular gibi “profesyonellik ne gerektirirse onu yaparım” ya da “Ben profesyonelim, eğer şartlarda anlaşamazsak teklifleri değerlendiririm” demedi. Fenerbahçe Kulübü Müjdat’ın oynadığı mevki için her yıl en az iki transfer yapmasına karşın Müjdat, takımı bırakıp gitmeyi düşünmedi. Daha çok çalıştı ve sezonun üçüncü, dördüncü maçları oynanırken yeni gelen oyuncuyu kulübeye göndermeyi başardı. Takım içinde nerede görev verilirse yerine getirdi. Stoperlik, liberoluk, sağ açıklık yaptı, orta sahada görev aldı hatta kaleci bile oldu. Bir tek forvette oynamadı. Bir maçta 80. dakikalar oynanırken kalecinin kırmızı kart görmesi üzerine eldivenleri giyip kaleye geçti, üstelik bir penaltı atışını kurtardı. Fenerbahçe’de doksanlı yıllar boyunca futbol oynayan Oğuz, Aykut ve Rıdvan’ı da bu kategoriye koymak mümkün. Ancak Rıdvan sık sık sakatlanmış, Oğuz ve Aykut ise Başkan Ali Şen’in hışmına uğrayarak Fenerbahçe’den ayrılmak zorunda kalmıştı. Beşiktaş’ta Ulvi, Kadir, Samet, Rıza, Metin; Galatasaray’da Yusuf, Metin, İsmail, Fatih Terim gibi isimler renkleriyle özdeşleşen son kuşak olarak tarihe geçti. Sedat 3 ve Nejat Biyediç Bursaspor’un istikrar abideleri ve sembol isimleri oldu.
   <br/>
   Para, takım ruhunu satın aldı
   <br/>
   Bu futbolcular renkleriyle özdeşleştikleri için futbolu da kulüplerinde bırakmayı tercih etti. Taraftarlar yıllarca alkışladıkları oyuncularını jübile maçlarında yalnız bırakmayarak onlara görkemli veda törenleri düzenledi. Doksanlı yıllar sadece futbol sahalarındaki başarılarımızla geçmedi, aynı zamanda profesyonellik de gündemimize iyice girdi. Adı kulübüyle özdeşleşen bir futbolcu biraz daha fazla para veren kulübe gitmekten çekinmedi. Ya da kulüpler 30 yaşını geçen futbolcusunun alternatifini aramaya başladı. Samsunspor’da başarılı bir grafik sergileyerek Galatasaray’a transfer olan, burada Avrupa Gol Kralı olmayı başaran Tanju Çolak, para için Fenerbahçe’yi tercih etti. Tanju sarı kırmızılı taraftarların en büyük rakibi olan Fenerbahçe’ye geçişini “profesyonellikle” açıkladı. Fenerbahçe’nin 1989 yılında gol rekoru kırarak şampiyon olduğu yıl santrfor oynayan Hasan Vezir, daha çok para için Galatasaray’a gitti. Feyyaz Uçar Fenerbahçe’ye geçti. Beşiktaş kalecisi Engin, Galatasaraylı Semih Fenerbahçe’ye transfer oldu. Geçtiğimiz yıl Beşiktaş’ın şampiyonluğunda büyük pay sahibi olan Sergen Yalçın ise İstanbulspor, Fenerbahçe, Galatasaray ve Trabzon’da futbol oynayarak yeniden siyah beyaz renklere döndü. Sergen her gittiği takımda aslında o formaya sevdalı olduğunu belirten demeçler verdi. Vermese de gazeteler onun adına yazdı.
   <br/>
   İsmi büyük takımlarla özdeşleşen futbolcuların rakip kulübe gitmesi olağan karşılanmaya başladı. En azından kamuoyunda böyle oldu. Taraftarlar ise bırakıp giden oyuncuyu asla affetmedi. Beşiktaş’ta yıldızı parlayan ancak daha sonra Fenerbahçe’ye transfer olan Alpay Özalan, taraftarın affetmediği futbolculardan biriydi. Alpay, Fenerbahçe formasıyla İnönü Stadı’na çıktığı gün taraftarlar maç boyunca onu ıslıklamakla kalmamış, ailesiyle ilgili de olumsuz tezahürat yapmıştı. Yöneticiler için de futbolcuların başka kulüplere gitmesi sorun olmaktan çıktı. Son birkaç yıldır bonservis bedelinin kaldırılmasıyla da takımlar arasındaki futbolcu alışverişi iyice arttı. Şimdilerde bir kulüpte 5 yıl üst üste oynayan futbolcuyu istikrarlı, 10 yıl oynayanı ise “efsane” olarak tanımlamak gerekiyor.
   <br/>
   Kulüpler fırsatı iyi kullandı
   <br/>
   Futbolcular profesyonelliklerine sığınarak daha fazla para kazanmak için taraftarı küstürmeyi göze alırken, kulüpler de aynı yöntemi izliyor. Eskiden futbolcuya vefa gösteren takımlar artık yaşlanan ya da sorun olduğu düşünülen isimlerle yollarını ayırmak istiyor. Galatasaray’da yaşanan son olayı da bu çerçevede değerlendirmek mümkün. Bülent Korkmaz, Arif Erdem ve Hakan Ünsal sarı kırmızılı formayla yıllarca ter dökmüştü. Arif ve Hakan yurtdışında kısa süreli futbol oynayarak “profesyonellik” göstermişlerdi. Bülent Korkmaz ise formunun zirvesinde olduğu dönemlerde dahi kendisine sunulan cazip teklifleri Galatasaray için reddetmişti. Fenerbahçe bu futbolcuyu neredeyse her transfer döneminde almak istemiş ancak Bülent’in “profesyonelliği” çok gelişmemiş olduğu için amacına ulaşamamıştı.  Sadece Galatasaray değil, Beşiktaş ve Fenerbahçe de yıllarca kulüplerine hizmet eden futbolcuları kapı dışarı etmekten çekinmiyor. Mesela Selçuk Yula... Belki de gelmiş geçmiş en iyi penaltıcı olan Selçuk, Fenerbahçeli taraftarların en beğendiği futbolculardan biridir ama jübilesini Galatasaray’da yapmıştır. Uche Fenerbahçe’ye gelen en başarılı yabancı futbolcudur, şimdilerde futbol yaşamına İstanbulspor’da devam ediyor.
   <br/>
   Otuzdan sonra yaşlı muamelesi
   <br/>
   Avrupa’da birçok kulüpte sembol haline gelen futbolcular vardır. Yaşları 40’a yaklaşmasına rağmen takım içinde ağabeylik görevini yerine getirmek için kulüpte tutulur. Mesela Milan’ın tecrübeli defans oyuncusu Maldini. Fatih Terim’in Milan’ı çalıştırdığı dönemde Türk kamuoyu tarafından yaşlı ve ağır olmakla suçlanan ve Bülent Korkmaz’dan daha yaşlı olan Maldini geçtiğimiz yıl Şampiyonlar Ligi karmasında en iyi defans oyuncusu seçildi. Yine Milan’lı Baresi futbolu bıraktığında kırklı yaşlarına yaklaşmıştı. Türkiye’de ise futbolcu ne kadar takımıyla özdeşleşirse özdeşleşsin ya da yıldız olursa olsun 32 yaşından sonra iyi bir transfere imza atamıyor. Eğer boş mukaveleye imza atarsa kulübünde kalabiliyor, aksi halde kendine yeni kulüp araması isteniyor. Bu da bir dönem çok popüler olan jübile maçlarının sonu anlamına geliyor. Lefter, Ziya Şengül, Metin Oktay, Turgay Şeren, Sanlı Sarıalioğlu gibi ismi giydiği formanın rengiyle özdeşleşen futbolcuların jübileleri de son derece görkemli olmuştu. Hatta Fatih Terim’in jübile maçında sahaya helikopterle gelmesi hadise olmuştu.
   <br/>
   Şifo omuzlarda bıraktı
   <br/>
   Son yıllarda faal futbol yaşamını büyük takımlarda bırakarak başarılı bir jübile yapan örnek Beşiktaşlı Mehmet Özdilek oldu. Yeşil sahaların “Şifo Mehmet”i jübile gelirlerini Türkiye Eğitim Gönülleri Vakfı’na bağışlayınca dünyaca ünlü Milan’ı İstanbul’a getirtmeyi başardı. Beşiktaş ile Fatih Terim yönetimindeki Milan, Mehmet’in jübilesi için maç yaptı. On binlerce insan Beşiktaş’ın emektar futbolcusunu alkışlarla uğurladı. Şifo Mehmet böylece son dönemin belki de en çok imrenilecek vedasını gerçekleştirdi. Oğuz, Aykut, Rıdvan, Tanju gibi daha şöhretli futbolculara ya jübile nasip olmadı ya da sönük bir veda töreni yapıldı. Rıdvan, başka takımlarda forma giymeden Fenerbahçe’de futbola veda etti ancak henüz  33 yaşındaydı. Yıldız futbolcunun jübilesi ise beklenen ilgiyi görmedi. Bırakın dünya karmasıyla maç yapılmasını, büyük kulüpler dahi Rıdvan’ın maç teklifini kabul etmeyince jübile maçı Fenerbahçe ile Bursaspor arasında oynandı. Fenerbahçe’nin yedek ağırlıklı bir kadroyla çıktığı maçı sadece 1982 kişi izledi. Tanju Çolak’ın kaderi de Rıdvan’dan farklı olmadı. ‘Avrupa Gol Kralı’nın jübile maçında yine Fenerbahçe ile Bursaspor oynadı. Bu maçı izlemeye gelenlerin sayısı da Rıdvan’ınkini geçmedi. Beşiktaş’ın başarılı defans oyuncusu Gökhan Keskin’in jübilesi daha da ilginçti. Beşiktaş ile Bursaspor arasındaki maç bedava oynanmasına rağmen tribünler boş kaldı.
   <br/>
   Profesyonelliğin bedeli mi?
   <br/>
   Jübile maçlarının eskisi kadar popüler olmamasında kulüplerin her futbolcuya jübile yapmak istememesi kadar bu maçlara önem verilmemesinin de etkisi oluyor. Takımlar maçlara yedek kadroyla çıkıyor, futbolcular sakatlanmamak için koşmuyor, estetik hareketler yapmıyor. Seyirciler de profesyonellik edebiyatı yapan futbolculara vefasızlıkla cevap vererek statlara gitmiyor. Peki bir futbolcu neden jübile yapar ve jübilenin anlamı nedir? Fenerbahçe ve İstanbulspor’da başarılı bir futbol yaşamı geçiren, İstanbulspor’da teknik direktör olarak da çalışan Aykut Kocaman, sipor.com’da bu sorulara cevap veriyor ve jübilenin anlamını kaybettiğini, kendisinin de bu nedenle jübile yapmadığını söylüyor; “Özellikle o dönemlerde bizden 2—3 yaş büyük arkadaşlarımız futbolu bırakıyorlardı ve jübileleri, fiyasko demeyelim ama tamamen bir hayal kırıklığıyla sonuçlanıyordu. Jübilenin iki tane anlamı vardır. Bir tanesi, oyunculuk dönemi çok şaşaalı da olsa, çok sıkıntılı da olsa bir gelir elde etmektir. Son bir transfer gibi düşünülebilir. Çünkü 33—34 yaşında bırakıyorsunuz ve ondan sonra, mali sorunların çok daha büyüdüğü ve aile oluşturduğunuz bir 30 senelik hayat daha var önünüzde. Yani yaşadığınız standartları aynen devam ettirebilmek zorundasınız ve bu da oldukça zor. Jübile yapacaksam eğer, bunun coşkulu bir veda olmasını hep istedim. Bunu bu şekilde programlamayı istedim. Ancak baktım ki bu olay Türkiye’de olmuyor.”
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=11085), [web.archive.org (arşiv bağlantısı)](http://web.archive.org/web/20041107171407/http://aksiyon.com.tr:80/detay.php?id=11085)
