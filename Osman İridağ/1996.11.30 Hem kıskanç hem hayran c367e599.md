# Hem kıskanç hem hayran

*Osman İridağ 1996.11.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Birçok kişi "Nereden çıktı şimdi bu,  ya da bu kadar da komplo teorisi olmaz ki canım" diyebilir.
  </font>
 </div>
 <div id="newsText">
  <font class="detail-text">
   Ankaralı hemşehrilerimiz bize kızabilir, kırk yıllık komplo uzmanlarına taş çıkarttığımız düşünülebilir. Devlet büyüklerimiz de bugüne kadar pek keşfedilmeyen bir yönlerini bizim ağzımızdan duymaktan hoşlanmayabilirler ama 70 yılda yaşanan hadiseler galiba bizi haklı çıkarıyor; "Ankara İstanbul'u kıskanıyor." Yüzyıllardır pek çok kültüre merkezlik yapan, medeniyetlerin buluştuğu noktada kurulan İstanbul'un selefi olmak kolay değildi elbet. Onu geçmek, kendi başkentliğini kabul ettirmek için desteğe ihtiyacı olacaktı. Cumhuriyetin ilk döneminden itibaren Ankara aradığı desteği fazlasıyla buldu. Kaynakların çoğu bu şehre aktarılırken imar faaliyetlerinin de başlangıç noktası Ankara oldu. Şehrin imar işlerini yürütmekle görevli örgüt olan Ankara Şehir İmar Müdürlüğü'ne bir süre sonra bütün belediyelerin imar planlarını onaylama yetkisi verildi. Bununla da yetinilmeyip, Ankara Şehrimaneti Kanunu çıkarıldı. Devlet bütün gücüyle yeni başkenti "yıldızlaştırmaya" çalışıyordu.
   <br/>
   <br/>
   Başkentliğin İstanbul'dan taşınarak Ankara'ya getirilmesi için verilen teklif Meclis'te tartışılırken, bazı milletvekilleri İstanbul'un ihmal edilebileceğine dikkat çekerek, rahatsızlıklarını dile getirmişlerdi. Gümüşhane Mebusu Kadirbeyoğlu Zeki Bey de bu mebuslardan biriydi. Zeki Bey, "Zavallı Şehir" diye tanımladığı İstanbul'a niçin küskünlük gösterildiğini sormuş ve Ankara başkent olsa bile İstanbul'un harap olmaya terkedilmemesini istemişti. Zeki Bey gibi düşünenlerin sayısı azdı ama İstanbul'un ihmal edilmeyeceği yönünde (sözde de olsa) bir garanti alınmıştı.
   <br/>
   <br/>
   Ne var ki alınan karar Meclis tutanaklarına mahkum olmaktan kurtulamayacak ve uzun bir dönem devlet İstanbul'a amborgo uygulanacaktı. Aksaray Mebusu Besim Atalay'ın sözleri bu kararların neden işlerlik kazanmadığını göstermeye yetiyordu; "İstanbul'daki mikroplar temizlenmedikçe oraya gitmek sakıncalıdır."
   <br/>
   <br/>
   İSTANBUL'DA VAR, ANKARA'DA YOK...
   <br/>
   <br/>
   Yeni başkent Ankara'nın kendisine tek rakip olarak İstanbul'u görmesi aslında oldukça normal. Başka bir şehrin o dönemde Ankara ile rekabete girme ihtimali yok denecek kadar azdı. Ankara için alınan kararların çoğunda "İstanbul taklitçiliğini" görmek mümkün. Cumhuriyet döneminin en büyük eseri olan Kocatepe Camii'nin mimarisinde de durum böyle. Cami projesini yürüten Mimar Hüsrev Tayla ile "Taksim Camii" tartışmaları sırasında yaptığımız konuşmada Tayla bize Taksim'e günümüz mimarisinin özelliklerini taşıyan bir cami yapılması gerektiğini söylemişti. Peki neden Kocatape'yi klasik Osmanlı mimarisiyle inşa ettiniz şeklindeki sorumuza verdiği cevap ise oldukça ilginçti; "Çünkü İstanbul'da Osmanlı mimarisiyle yapılmış onlarca cami varken, Ankara'da yoktu". Yani İstanbul'da olanın daha görkemlisi Ankara'da da olmalıydı.
   <br/>
   <br/>
   İMZALAR ÇIKMIYOR
   <br/>
   <br/>
   Ankara'nın sürekli ön plana çıkarılma çabaları belli bir dönem meyvesini vermiş ve 1950'lere kadar İstanbul yok sayılmıştı. Tek parti iktidarının sona ermesiyle birlikte başlayan Demokrat Parti döneminde ise İstanbul'a karşı yürütülen katı politikadan vazgeçilerek, Haliç sanayiye açılmış ve Türkiye'nin bütün değerleri tekrar İstanbul'a akmaya başlamıştı. Gelen hükümetlere göre politikalarda bazı değişiklikler olsa bile devlet düşüncesinde Ankara önceliği hiç bir zaman değişmedi. Bugün bütün özel sektörlerin merkezi İstanbul'da iken, devlet bankaları, kamu kurum ve kuruluşlarının tamamı Ankara'dan idare edilmeye devam ediyor.
   <br/>
   <br/>
   İstanbul bir medya kenti olmasına rağmen TRT Ankara'da kalmaya ısrar edip, İstanbul'u büro gibi kullanıyor, bu nedenle de İstanbul'da yapılan bir maçın naklen yayını için Ankara'dan ekip gönderiliyor. İstanbul'daki bölge müdürlüklerinin istekleri ya gözardı ediliyor ya da uzun bir aradan sonra cevap veriliyor. Topkapı Sarayı Yönetim Kurulu Üyesi Hüsrev Tayla'nın yaşadıkları bunun en güzel örneklerinden biri olsa gerek. Tayla Topkapı Sarayı'na zamanın Kültür Bakanı Agah Oktay Güner'in yaptığı denetimi hatırlatarak, "İyi ki, sayın bakan sarayı denetledi de, idare hakkında soruşturma başlattı" diyor. Daha önce defalarca eleman yetersizliğini Ankara'ya bildirmelerine rağmen olumlu bir yanıt alamadıklarını hatırlatan Tayla, "Bu şekilde ihtiyaçlarımızı bakanlığın en üst makamındaki insana gösterdik" diyor.  Bir dönem Atletizm Federasyonu başkanlığı yapan gazeteci yazar Ergün Hiçyılmaz da, bölge müdürlüklerinin yaşadığı sıkıntıları yakından bilenlerden; "En büyük müsabakaları İstanbul'da yapıyoruz. Yabancı devletler buraya geliyor ama onları Ankara'ya götürmek zorunda kalıyorduk. Çünkü federasyon ordaydı. Para ve onay Ankara'dan çıkıyordu."
   <br/>
   <br/>
   İSTANBUL'LA YARIŞIRIZ
   <br/>
   <br/>
   Ankara'nın ön plana çıkarılması için kurulan ve üyeleri arasında Cumhurbaşkanı Süleyman Demirel ve Meclis Başkanı Mustafa Kalemli'nin de bulunduğu Ankara Kulübü (Ankaragücü Futbol Kulübü değil) Başkanı Abdurrahman Oğultürk İstanbul'un Ankara dahil bütün Türkiye'yi sömürdüğünü belirterek, İstanbul'la her konuda rekabet edebilecek düzeyde olduklarını söylüyor. Ancak bu rekabette Ankara'nın halen istenilen seviyeye gelemediğini ise bizzat Süleyman Demirel ifade ediyor. Demirel'e göre, Ankara bir kültür kenti haline getirilmeliydi; "Büyükşehir yaşayan bir şehirdir. Akşam 9.00'dan sonra sessizliğe bürünen şehir başkent olmaz. Sanatı İstanbul'a has olmaktan kurtarmalıyız." Demirel bu sözleriyle Ankara'nın İstanbul'a karşı girdiği yarışta teslim bayraklarını çekiyordu sanki.
   <br/>
   <br/>
   Ergün Hiçyılmaz ise Ankara'nın İstanbul'la yarışa girmekle hata yaptığını düşünüyordu. Gazeteci Yazar Mustafa Armağan, Ankara'nın 1950'lere kadar iyi kötü bir şehirimsi yanı olduğunu ancak sonraki dönemde bütün ipleri İstanbul'a kaptırdığını belirtiyordu; "Geniş bulvarlar İstanbul'daki gibi mabedlerin değil, resmi bina yahut heykellerin konumuna göre oluşturulmaktaydı. Getirilen yabancı mimarlar yapılarda İstanbul'daki sevimliliği, ahlakı ve toplumla kaynaşmayı gerçekleştiremedi." Armağan Ankara'nın başkent yapılmasını Rio gibi dünya güzeli bir şehri bırakarak Brasil'i kurmaya benzeterek, iki şehir arasındaki farkı ortaya koyuyordu.
   <br/>
   <br/>
   Türkiye Turing Kurumu Başkanı Çelik Gülersoy ise Ankara'nın İstanbul'u kıskanmak yerine, İstanbul'dan faydalanmayı denemesi gerektiğini ifade ederek; "Ankara ile İstanbul'un birbirini kıskanmasına gerek yok. Biri siyasi  başkentken diğeri bütün konularda başkentliğini devam ettiriyor. Kültür, sanat, spor ve medyanın İstanbul'da olması gayet doğal. Ankara bu konuda İstanbul'la yarışacağına, bundan ülke yararına sonuçlar çıkarmayı denemelidir" diye konuşuyordu.
   <br/>
   <br/>
   Bugünün Türkiye'sinde Ankara, cumhuriyetin ilk döneminde elde ettiği prestijin çok uzağında görünüyor. Merkezi İstanbul'da bulunan özel bankaların yanısıra, İş Bankası da, Ankara'dan İstanbul'a taşınma hazırlıkları yapıyor. Siyasiler Ankara'da ancak hafta sonuna kadar kalıp, soluğu İstanbul'da alırken, farkında olmadan, Yahya Kemal'in sözlerindeki haklılığı ortaya koyuyorlardı; "Ankara'nın en güzel tarafı İstanbul'a dönüşüdür."
   <br/>
   <br/>
   Yetmiş yıllık rekabet
   <br/>
   <br/>
   Ankara ile İstanbul arasında adı konmasa da yetmiş yıldır süren gizli bir yarış var. Ankara ülkenin bir numaralı şehri olabilmek için girdiği bu yarışta devlet desteğini sürekli arkasında hissetti.
   <br/>
   <br/>
   SPOR
   <br/>
   <br/>
   Ankaragücü birinci lige torpilli olarak çıkarıldı. Zamanın Devlet Başkanı Kenan Evren "Koskoca başkentin nasıl bir futbol takımı olmaz" diyerek, Ankaragücü'nü kitabına uydurarak birinci lige çıkardı.
   <br/>
   <br/>
   Cumhurbaşkanlığı ve Başbakanlık kupaları Ankara'da ihdas edildi. Futbol kulüpleri bu kupaları oynamakta istekli olmadıkları için bu yıl her iki kupa da sahipsiz kaldı.
   <br/>
   <br/>
   MEDYA...
   <br/>
   <br/>
   Türkiye Gazeteciler Cemiyeti 1946 yılında İstanbul'da kurulmasına rağmen, Ankara'da daha sonra başka bir gazeteciler cemiyeti kuruldu.
   <br/>
   <br/>
   Bütün basın yayın kuruluşlarının merkezi istanbul iken, TRT Ankara'da yayın yapmakta ısrar etmekle kalmayıp, İstanbul'daki bir naklen yayın için bile Ankara'dan ekip göndermeye devam etti.
   <br/>
   <br/>
   YERİNDE YÖNETİM
   <br/>
   <br/>
   Yerel yönetim yasasının sınırları genişletilmedi. Bütün işlemlerin Ankara merkezli yürütülmesinde ısrar edildi.
   <br/>
   <br/>
   İstanbul'da bulunan genel müdürlüklerin Ankara'dan imza ve para almalarında sürekli problem çıkarıldı. İstanbul'a yeterli kaynak aktarılmadı,  sunulan pek çok proje merkeze takıldı.
   <br/>
   <br/>
   SİVİL HAYRANLIK
   <br/>
   <br/>
   Sivil hayatta istanbul hayranlığı devam ediyor. Politikacıların çoğu hafta sonunu İstanbul'da geçirmeyi tercih ediyor.
   <br/>
   <br/>
   ESKİYENİ ÇATIŞMASI
   <br/>
   <br/>
   Ankara ile İstanbul'un rekabeti bir anlamda eskiyle yeninin çatışması. Ancak, İstanbul geçmişle geleceği birarada taşımayı başarırken, Ankara mimari ve kültürel açıdan bugüne ait bir kent olamadı. Bir taşkent haline geldi.
   <br/>
   <br/>
   Güven Dinçer (Anayasa Mahkemesi Başkanvekili):Herşey önce Ankara'da olmalı
   <br/>
   <br/>
   Medyanın ünlü kulis yazarlarından birine "Neden hep İstanbul ile ilgili yazı yazıyorsunuz? Sizden Ankara ile ilgili yazılar da bekliyoruz" diyerek İstanbul'un öne çıkarılmasından rahatsızlık duyduğunu belirten Güven Dinçer Ankaraİstanbul rekabetini şöyle yorumladı:
   <br/>
   <br/>
   Ankara kültürel ve siyasi başkenttir. İstanbul'un ekonomik ve sanayi ağırlığı tartışılmaz. Ancak yönetim merkezi olarak Ankara kalmalıdır. Ben Ankara'nın torpilli kent olduğunu düşünmüyorum. Tersine bugün İstanbul'u ön plana çıkarma gayretlerini seziyorum. Hükümetlerarası düzenlenen bütün sanat programlarında bir ülkeden başka bir ülkeye giden ekipler o ülkenin başkentinde sanatlarını icra ederler. Bizim ekiplerimiz İngiltere'de Londra'ya giderken, gelen ekiplerin Ankara'ya değil de İstanbul'a gelmesi için çalışmalar yapılıyor. Ankaragücü'nün birinci lige çıkmasında bazı düşünceler olabilir ama buna sevinmek gerek. Bugüne kadar Türkiye'ye pek çok şey Ankara üzerinden geldi. Herşey önce başkentte olmalı, sonra diğer illere buradan yayılmalı. Parklarda çay bahçeleri ilk Ankara Gençlik Parkı'nda açıldı, sonra bütün ülkede rağbet gördü. Bahçelievler de ilk Ankara'da yapıldı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1994-hem-kiskanc-hem-hayran.html), [web.archive.org (arşiv bağlantısı)](http://web.archive.org/web/20140406190120/http://www.aksiyon.com.tr:80/aksiyon/haber-1994-hem-kiskanc-hem-hayran.html)
