# Türkistan şairi Yavuz Bülent Bakiler; O kızı hâlâ seviyorum

*Osman İridağ 2001.05.19*

<div>
 <p class="spot">
  Annesinden dinlediği Azeri  türkülerle büyüyen Yavuz  Bülent Bakiler, ortaokulda  iken kendini Turan fikri  içinde bulur. Zaman  zaman hayal kırıklıkları  yaşayan Bakiler,  Türkistan'a olan sevgisini ilginç bir örnekle açıklıyor;  "Üniversitede bir kıza deli  divane âşık oldum, belki  5—10 kelime konuştuk,  bana hiç yüz vermedi.  Ama ben o kızı hâlâ  seviyorum."
 </p>
 <p class="metin">
 </p>
 <img border="0" src="/web/20020428175208im_/http://www.aksiyon.com.tr/2001/337/resimler/Turkistan.jpg"/>
 <p class="metin">
  Oysa ki o kadar da hazırlanmıştım. Sen tut adam hakkında günlerce araştırma yap, bilgi topla, karşısına çıkmadan önce elimde bir tomar soru olsun de. Sonra da soruları masanda unut ve adamın karşısına çık. Oldu mu şimdi? Sanki çırılçıplaktım. Neyse ki karşıma Müslüm Gürses gibi, bir paragraflık soruya "Eveeeet" diyen ve sonra da diğer soruyu bekleyen biri değil de, müthiş bir hatip, bilgili ve çok konuşmayı seven genç bir amca çıktı. Yaşı babamdan bile büyük ama, o kendini 18 yaşında gibi enerjik hissettiği ve geleceğe umutla baktığı için "genç amca" diyorum.
 </p>
 <p class="metin">
  Hayalleriniz büyükse ve bununla birlikte yaşadığınız hayal kırıklıkları da o derece çoksa, Yavuz Bülent Bakiler'in hayatına bakın derim size. İşte 60 yaşındaki kadar bilgili, 18 yaşındaki kadar genç bir adamın, büyük hayalinden birkaç bölüm.
 </p>
 <p class="metin">
  Ortaokulda Turancı oldum
 </p>
 <p class="metin">
  —Yavuz Bülent Bakiler'in hayatını Türkistan kelimesiyle özetlersek yanlış yapar mıyız?
 </p>
 <p class="metin">
  Doğrudur; ama bunu sadece benimle ilgili ortaya koymak yanlış olur.
 </p>
 <p class="metin">
  —Haklı olabilirsiniz ancak şu anda sizi konuşuyoruz.
 </p>
 <p class="metin">
  Anladım, anladım. Milletimizin kökünü, tarihini, dününü ve bugününü Türkistan'a bağlamak mecburiyetindeyiz. Ben Azerbaycan'ın Karabağ şehrine bağlı bir köyden Türkiye'ye göç eden bir ailenin çocuğuyum. Çocukluğum, annemin Azeri türkülerini dinlemekle geçti. Bir Azeri türkü radyoda çalındığı zaman, babamın burnunun ucunun kızardığını ve gözlerinin dolduğunu çok gördüm. O havanın tesiriyle, ortaokul son sınıfta kendimi Turan düşüncesi içerisinde buldum.  Babam o zaman, yurtdışındaki soydaşlarımızın 75 milyon olduğunu söylemişti. Türkiye'de de 25 milyon Türk yaşıyordu. Ben ikisinin birleşmesinden, 100 milyonluk yeni bir millet ortaya çıkacağını düşünerek çok heyecan duydum. Sanki bir sürahinin içerisindeki suyu alıp, başka bakraca veya bardağa doldurmak gibi kolay geliyordu.
 </p>
 <p class="metin">
  —Ve ilk hayal kırıklığı. Bunun hiç de kolay olmadığını anlamak ve bunu kendinize itiraf etmek zor oldu mu?
 </p>
 <p class="metin">
  Zamanla gördüm ki orada yaşayan soydaşlarımız Sovyet zulmü altında. Anlatılmaz ölçüde yeraltı ve yerüstü zenginlikleriyle yüklü. Rusya öyle bir zenginliği elinden kaçırmak istemezdi. Bunun üstesinden gelebilmek için Rusya'dan daha kuvvetli bir devlet olmamız icabediyordu.
 </p>
 <p class="metin">
  Bazı gerçekleri görmezden geldim
 </p>
 <p class="metin">
  —O şoku atlattınız. 50 yıl sonraya gelin. Bu ülkeler bağımsızlıklarını kazandı ve siz oraları gidip gördünüz. Umduğunuz, hayal ettiğiniz şeylerle karşılaştınız mı?
 </p>
 <p class="metin">
  İlk defa 1980 yılında Kültür Bakanlığı'nda müsteşar yardımcısı iken gittim Türkistan'a. Döndükten sonra intibalarımı Türkistan Türkistan ismi altında yazdım.
 </p>
 <p class="metin">
  —İtiraf etmeliyim ki çok güzel ve duygu yüklü bir kitaptı.
 </p>
 <p class="metin">
  Teşekkür ederim. Şimdi ben de itiraf etmeliyim ki, döndükten sonra, Türkistan Türkünü, Türkiye Türküne tanıtmak ve sevdirmek düşüncesiyle hareket ettim. O bakımdan, şahit olduğum birtakım yanlış davranışları, yanlış değerlendirmeleri kitabıma katiyyen almadım. Zaten 50—60 yıldan beri diyorlardı ki, oradaki Türklerin Türklükle hiçbir ilgileri kalmamış, tamamen Ruslaşmışlardır. Bu doğru bir iddia değil; ama gerçek tarafları da var.
 </p>
 <p class="metin">
  —Siz de o kitapta bütün gerçekleri olanca çıplaklığıyla anlatmak yerine, görmek istediklerinizi yazdınız. Aynı kitabı şimdi yazsanız, yine bazı gerçekleri yok saymaya devam eder misiniz?
 </p>
 <p class="metin">
  Aşağı yukarı aynısını yazarım. Çünkü, milletimizin halkı var, fakat halkımızın münevveri yok. Bizim münevverimiz maalesef, kendi kökünden, kendi edebiyatından kopmuştur. Münevverin ihanetiyle karşı karşıya kalmaktan korktuğum için, birtakım acı gerçekleri olduğu gibi ortaya koymak istemiyorum. Ben Türkiye'nin kalkınmasını ve çağdaş medeniyet seviyesine yükselmesini aşk derecesinde istediğim için bu yolun, ancak Türk cumhuriyetleriyle beraber hareket ederek katedileceğine inanıyorum.
 </p>
 <p class="metin">
  Ekonomik kirizi Türkistan çözer
 </p>
 <p class="metin">
  —Bu fikir, şair Yavuz Bülent Bakiler'in duygusal bir tercihi mi? Aklınız ve mantığınız mı böyle diyor, yoksa duygularınız mı böyle olsun istiyor?
 </p>
 <p class="metin">
  Katiyyen aklım ve mantığım ön planda. Çünkü Türk cumhuriyetlerine en az on kez gittim ve o cumhuriyetlerle ilgili devlet televizyonumuzda 66, Samanyolu Televizyonu'nda da 35 program hazırlayıp sundum. Ekonomiden sorumlu Devlet Bakanımız Kemal Derviş Amerika'da, Avrupa'da 15 milyar dolar alabilmek için kapı dövüyor. Nedir 15 milyar dolar Türk milleti için. Abdullah Gül bu ülkelerden sorumlu devlet bakanı iken dedi ki, 'Eğer biz, Türk cumhuriyetleri ile bir pamuk borsası kurabilirsek, bundan bir yıllık kazancımız 25 milyar dolar olur.' Bizim yıllık pamuk üretimimiz bir milyon ton ve yılda 20 milyar dolar kazanıyoruz. Türk cumhuriyetlerinde de bir yılda 11 milyon ton pamuk üretiliyor. Şimdi bir milyon tondan 20 milyar dolar kazanan bir devlet, aklını kullanarak o devletlerle  pamuk borsası kursa ne kadar kazanır?
 </p>
 <p class="metin">
  —Aşklar tek taraflı olabilir ama ticarette ve devletlerarası ilişkilerde belirleyici unsur arz taleptir. Türkiye para kazanmayı elbette ister. Acaba onlar Türkiye ile ortak pazar kurmayı istiyorlar mı?
 </p>
 <p class="metin">
  Siz gitmiyorsunuz ki, istesin.
 </p>
 <p class="metin">
  —Yapmayın efendim, hiç mi gitmedik?
 </p>
 <p class="metin">
  Lafta kaldı. Birtakım güzel çalışmaları da bazı büyükelçilerimiz baltalama gafletini gösterdi. Artık bütün Türk dünyasını yavaş yavaş kaybediyoruz.
 </p>
 <p class="metin">
  —Tek sebep ilgisizlik mi?
 </p>
 <p class="metin">
  Hazırlıksız yakalandık.
 </p>
 <p class="metin">
  Bir tek Fethullah Gülen Hocaefendi
 </p>
 <p class="metin">
  —Cami avlusunda bulunmuş bebek gibi mi?
 </p>
 <p class="metin">
  Öyle oldu bir bakıma. ABD, Orta Asya Türk cumhuriyetlerinin, günün birinde istiklallerini kazanacaklarını planlamış ve 100'den fazla mütehassıs eleman yetiştirmiş. Devletimiz böyle bir hazırlık içinde olmadığı gibi, kendi istekleriyle Türkistan'a ilgi duyan kimseleri de ırkçılar, Turancılar, maceracılar, hainler, kafatasçılar diye suçlama gafletini gösterdi. On bin öğrenciyi Türkiye'ye getirdik, buradaki öğrenciler bizim arkadaşlarımızın yerine geldiler diye onlarla kavga etti. Şu anda Türk cumhuriyetlerinde devletimizin bayrağını şerefle dalgalandıran bir tek adam var: Fethullah Gülen Hocaefendi. Onu da birtakım kimseler tasfiye etmek istiyor. Ben vücudumun ve beynimin her zerresiyle devletin büyüklüğüne inanmış bir insanım. Ve diyorum ki, ey aziz devlet, o okulları beğenmiyorsan sen aç; hayır ben açamam. Bırak ben açayım; yok sen de açma. Peki kim açsın? Rus açsın, İngiliz açsın, Fransız açsın, Yunan açsın, Bulgar açsın; ama katiyyen bizim insanımız açmasın. Açık söylüyorum, böyle düşünenler ya Türk düşmanıdır, ya İslam düşmanıdır, ya Rusya'nın ya da Batı dünyasının içimizdeki satılmış elemanlarıdır.
 </p>
 <p class="metin">
  Ben bir kafatasçıyım
 </p>
 <p class="metin">
  —Sizin gibi düşünenler doğru anlattı mı tezlerini?
 </p>
 <p class="metin">
  Yüzde yüz.
 </p>
 <p class="metin">
  —Irkçılıktan, kafatasçılıktan ayırabildiniz mi Turancılık tezinizi?
 </p>
 <p class="metin">
  Ben kafatasçıyım ve kafatasçı olmakla da şeref duyuyorum. Eğer montofon diye bir inek ırkı varsa ve biz bu inek ırkının çeşitli özelliklerini biliyorsak, Türk ırkının da özelliklerini bilmeliyiz. Türkiye Cumhuriyeti'nin ilk yıllarında Afet İnan, o dönemdeki idarecilerin emriyle, yabancı bir uzmanla beraber, 64 bin kişinin kafatasını ölçmüştür. Yine Şevket Aziz Kansu gibi birtakım ilim adamları, aynı yöndeki teşviklerle, mezarlardaki Selçuklu sultanlarının kafataslarını ölçmüştür. Bilsem ki ırkımın kafatası, Brokisefal kafatasıdır. Ve kendi ırkımı sevsem kime ne zararı olur?
 </p>
 <p class="metin">
  —Kendi ırkını çok seven liderlerin dünyaya verdikleri zararı herkes biliyor, buna rağmen nasıl bir ırkı çok sevmenin kimseye zararı olmayacağını söylüyorsunuz?
 </p>
 <p class="metin">
  Öyle bir şey olmayacak.  Eğer adam Çerkez, Kürt ya da başka bir şey fakat benimle birlikte Türk'ün istiklalini, vatanın bütünlüğünü ve güzelliğini istiyorsa, niye sevmeyeyimki onu. Ben Sivas'ta Ermeni mahallesinde büyüdüm. Yakınlarım arasında Ermeniler tarafından şehit edilen insanlar da var. Ama Hantansun denilen bir Ermeni, eski şarkılarımızın kaybolmaması için bir musiki nota sistemi geliştirmiş ve onun sayesinde muhteşem eserlerimiz kaybolmaktan kurtulmuş. Hantansun yaşamış olsaydı, Ermeni olduğuna bakmaksızın gidip ayağını öperdim. Bununla birlikte Aziz Nesin gibi bir adam yüzde milyon değil, trilyon Türk olmasına rağmen, hiç bir muhabbet duymuyorum, çünkü kafasıyla benim değil adam.
 </p>
 <p class="metin">
  —Azerbaycan'da doğmuş biri değil de, kendini Kürt olarak tanımlayan biri olsaydınız, bunları söyleyen Yavuz Bülent Bakiler hakkında ne düşünürdünüz?
 </p>
 <p class="metin">
  Türk olmasam, damarlarımda kırk ayrı ırktan kan olsaydı bile, namusum, şerefim ve mukeddesatım üzerine, Kur'an üzerine yeminle söylüyorum, yine Türk milliyetçisi olurdum. Çünkü bu memlekette Türk olmayan insanların namusları, şerefleri, haysiyetleri, ırzları, nikahları, hürriyetleri, Türk devletinin ve Türk ordusunun ayakta kalmasına bağlı.
 </p>
 <p class="metin">
  Aşkıma karşılık buldum
 </p>
 <p class="metin">
  Çok büyük bir hayalin peşinde geçen bir ömür ve beraberinde yaşanan hayal kırıklıkları. Kendinizi nasıl motive ediyorsunuz?
 </p>
 <p class="metin">
  Müslüman katiyyen bedbin olmaz, geleceğinin güzel olacağına inanır.
 </p>
 <p class="metin">
  —Müslüman aynı zamanda hayalperest de olmaz.
 </p>
 <p class="metin">
  Hayaliniz güçlü ve kuvvetli olmazsa, bir noktaya ulaşmanız mümkün değildir. Önce hayal sizi motive ediyor. Ben lise yıllarında bir kıza âşık oldum, bana hiç yüz vermedi, ama o kızı çok sevdim. Üniversitede bir kıza deli divane âşık oldum, belki 5—10 kelime konuştuk o da hiç yüz vermedi. Fakat ben o kızı hâlâ seviyorum.
 </p>
 <p class="metin">
  Sakın Türkistan aşkınız da karşılıksız olmasın?
 </p>
 <p class="metin">
  Yoo hayır, aşkıma çok karşılık buldum o topraklarda.
 </p>
 <p class="metin">
  —Eskiden Türkistan şiirlerinizde özlem ve ayrılık belirleyici idi. Şimdi bunlar bitti. Peki ne var? Hayal kırıklığı, hüzün, umut... Ya da ne?
 </p>
 <p class="metin">
  Halyal kırıklığı falan yok. Yine ordaki insanımıza sevgi ve muhabbet var. Bu katiyyen değişmez. Keşke kitabım olsaydı da, son şiirlerimi okusaydım.
 </p>
 <p class="metin">
  —Aklınızda kalan bir şiir vardır elbet. Neden bir dörtlükle bitirmiyoruz söyleşiyi?
 </p>
 <p class="metin">
  Ben Altay dağlarından koparak geldim
 </p>
 <p class="metin">
  Yüreğimde, Türkistan'dan binbir nakış var.
 </p>
 <p class="metin">
  Çok şükür, aslım da neslim de belli,
 </p>
 <p class="metin">
  Türküm, müslümanım o dağlar kadar.
 </p>
 <br/>
 <center>
  <a class="anaorta" href="http://web.archive.org/web/20020428175208/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/337/roportaj/1.htm), [web.archive.org (arşiv bağlantısı)](http://web.archive.org/web/20020428175208/http://www.aksiyon.com.tr:80/2001/337/roportaj/1.htm)
