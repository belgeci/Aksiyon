# Sana acıram İbo

*Osman İridağ 1996.12.28*

<font class="agenda2NewsSpot">
 Acıların çocuğu Emrah artık büyüdü. Bir dönem köyden kente göçedenlerin duygularına tercüman olup, okuduğu arabesk parçalarla milyonların hayranlığını kazanan,
</font>
<font class="newsDetail">
 filmlerinde hem ağlayan hem de ağlatan Emrah artık popçu oldu. Şimdi o şarkılarıyla gençleri eğlendiriyor. Çevirdiği dizilerde ise köyden kente göçedenlerin çektikleri sıkıntıyı dile getirmiyor artık. Mevlana'nın "Düne ait ne varsa geçmişte kaldı / Şimdi yeni şeyler söylemek gerek" sözünü kendine göre yorumlayan Emrah, "küçük" sıfatıyla anıldığı bütün değerleri ellerinin tersiyle iterek, kendisine yeni bir yol çizdi. Ama Emrah'ın büyümesi ve değişmesi, Türkiye'nin değiştiğini göstermiyordu. Hâlâ insanlar büyükşehirlere göçetmeye devam ediyor ve halen kent yaşamına uyum göstermede zorluk çekiyorlardı. Kendi içlerinden çıkardıkları Emrah onları sorunlarıyla başbaşa bırakınca tutunacak yeni bir dala ihtiyaçları oldu. Önceleri İbrahim Tatlıses'te, Ferdi Tayfur'da, Müslüm Gürses'te teselli aradılar. Ancak hiçbiri de Küçük Emrah gibi "acılı" değildi. Büyükler dertlerine Küçük Emrah gibi tercüman olamıyordu. Yalnız kırsal kesimin acı çeken insanları değildi yeni bir Emrah arayan. Kitle iletişim kurumları da Küçük Emrah'a gösterdikleri ilgiyi "Popçu Emrah"a göstermeyerek, bir anlamda onu cezalandırmışlar, bu kitleyi peşinden sürükleyecek bir isim aramaya başlamışlardı bile. İşte bu şartlar altında ortaya çıktı Küçük İbo. Akıllı, sevecen ve Anadolu insanının saflığını üzerinde taşıyan İbo'nun ismi de yaşı gibi ünlü olması için uygundu. Urfalıydı, 12 yaşındaydı ve kendisi gibi ismi de İbrahim Tatlıses'e benziyordu. Medya nihayet aradığı kanı bulmuş, popülist yayın politikasına uygun yeni bir isim keşfetmişti.
 <br/>
 <br/>
 İbokolik olduk..
 <br/>
 <br/>
 Şimdi onu İstanbul'a getirecek ve kaset çıkartacak bir yapımcıya ihtiyaç vardı. Aradan çok geçmeden bu da gerçekleşti ve İbo'nun ilk kaseti "Ayrılık Acısı" Akbaş Plakçılık tarafından çıkarıldı. Buraya kadar normal gözüken herşey, kaset çıktığı anda tersine döndü. Artık İbo'nun sadece adı küçüktü. Ondan beklenen 12 yaşında bir çocuk gibi değil, yetişkin bir erkek gibi davranmasıydı. Nitekim katıldığı televizyon programlarında da hep büyükler gibi konuşturuldu. Aşk hakkında ne düşündüğü, sevgilisinin olup olmadığı soruldu. Üstelik bu her gün yapıldı. Öyle ki İbo'nun bugüne kadar katılmadığı hiçbir televizyon programı kalmadı dersek yeridir. Her gün bir değil birkaç kanalda birden görünen İbo İstanbul'a geldikten sonraki hayatını, "Gece 12'de yatıyorum, öğleye kadar uyuyorum. Sonra da televizyonlara falan gidiyorum" diye anlatırken aslında çocuk dünyasına ait hiçbir şey yapmadığını itiraf ediyordu. Bütün günü bir kanaldan diğer kanala gitmekle geçiyordu.
 <br/>
 <br/>
 İyi de medya neden İbo'ya bu kadar ilgi gösteriyordu. İ.Ü. İletişim Fakültesi öğretim üyesi Yrd. Doç. Dr. Gül Batuş'a göre, medyanın eskisine oranla daha popülist ve daha geniş bir kesimi kucaklayacak yönde yayın yapması, her gün Küçük İbo'nun ekranlarda boy göstermesine sebep oluyor; "Köyden kente göçeden insanlar İbo'da kendilerinden bir parça buldu ve onun çocukluğunu tüketerek kendilerini tatmin etmeye başladılar. Medya da bu tüketimin içine katılarak, onu kurtarmak yerine popüler yapıp, bir süre sonra tüketmeyi tercih etti. Onu kullanarak rating alma yarışına girdiler. İçkili yerlerde, dansözlerle birlikte şarkı söylettiler. Ben sosyal kuruluşların bu konuya el atarak İbo'yu koruma altına almaları gerektiğini düşünüyorum." Gül Batuş ayrıca İbo'nun velayetinin de tekrar gözden geçirilmesi gerektiğini söylüyor. Böyle bir tartışmanın açılıp açılamayacağının cevabını ise İstanbul Barosu Çocuk Hakları Komisyonu Başkanı Betül Onursal veriyor. Onursal İbo'nun istismar edildiğine dikkat çekerek, "Birisi kapmış kullanıyor. Çocuğun gelişimi tehlikeye düşerse koruma altına alınabilir. Eğer şikayet olursa velayet hakkı tartışmaya açılabilir" diyor.
 <br/>
 <br/>
 İbo'nun ailesi Urfa'dan İstanbul'a daha yeni taşındı. İbo'nun bütün velayet hakkı ise plakçısı Yılmaz Akbaş'ta. Akbaş ortada bir istismar olduğu düşüncesinde değil, ancak televizyonların gösterdikleri ilgi onu da rahatsız edecek boyuta ulaşmış; "Biz İbo'yu her gün bir kanala çıkarmıyoruz. Televizyonlar bir programı 34 kez tekrarlıyor. Bu da İbo'nun yüzünün eskimesine neden oluyor. Zaten Show TV ile anlaşma yaptık. Bu kanala 13 bölümlük bir dizi yapacağız." Tahmin edeceğiniz gibi dizide Küçük İbo'nun hayatı anlatılacak. Sıfırdan zirveye çıkışının öyküsü arabesk şarkılarla süslenip izleyiciye sunulacak. Tıpkı 10 yıl önceki Emrah filmlerinde olduğu gibi. Müzik Yapımcıları Derneği (MÜYAP) Başkanı Şahin Özer, diğer sanatçılarda olduğu gibi Küçük İbo'da da organize bir çalışma yapıldığına dikkat çekerken ipin ucunun kaçırılmasından şikayet ediyor. Özer'e göre İbo, sokakta çocuklarla oynayacağına televizyonda büyük insanlarla oynuyor; "Herkes çocuğu kullanmak istiyor. Bütün medya onun sayesinde rating alma kaygısına düştü. Bunu yaparken de İbo'yu yıpratıyorlar. Müzik piyasasında bu çeşit pazarlama yapılmasında bir sakınca yok. Ama ipin ucu kaçırıldı."
 <br/>
 <br/>
 Yaşasın yeni kral
 <br/>
 <br/>
 Emrah gitti, İbo geldi. Kral öldü yaşasın yeni kral. Şimdilik herkes memnun görünüyor. Kaset satışları plakçının yüzünü güldürürken, televizyonlar İbo sayesinde ratinglerini yükseltiyor. İzleyici ise yeni Emrah'ını bulduğu için sevinçli. Geriye sadece İbo kalıyor. O yaşadıklarından mutlu mu? Kendisine sorarsanız evet. Televizyonlara çıkıp şarkı söylemesi, insanların ona ilgi göstermeleri hoşuna gidiyormuş. Bir ev sahibi olan İbo yakında bir de BMW araba alacakmış. Madalyonun görünen yüzü böyle. Ya diğer yüzü? Yaşanmayan bir çocukluk, oyunsuz bir dünya ve bunun getirdiği psikolojik problemler. İbo'nun herşeyi Yılmaz Akbaş'ın söylediklerine bakılırsa İbo çok sağlam karakterli bir çocuk ve şöhret onu hiç şımartmadı. Bu ne kadar doğru bir tahlil bilinmez ama geçmişte karşılaştığımız örnekler pek de içaçıcı değil. İbo gibi küçük yaşta meşhur olan Ceylan 20 yaşına gelmeden iki kez mutsuz evlilik yapmıştı. Uzmanlara göre küçük yaşta meşhur olan çocuklar, genelde sağlıklı bir gelişim gösteremiyor. Bakırköy'de psikolojik danışma merkezi işleten Psikolog Doktor Olcay İlhan da, çocukluk dönemini doyasıya yaşamadan yetişkin kalıbına sokulan çocukların büyüdükleri zaman problemli bir insan olacaklarına dikkat çekiyor; "Yaşamdan zevk alamayan, çocuklaşmayı bilemeyen, dünyaya hep katı, yetişkin gözlükleriyle bakan bu insanlar ileride mutsuz oluyorlar. Girdikleri ortam dolayısıyla şahit oldukları olaylar onların henüz o yaşta küçük omuzlarının taşıyamayacağı şeyler olduğu için kafaları karışıyor. Bedenlerinin ve ruhlarının kalıbına uygun olmayan o bilmiş davranışlar başlangıçta cazipmiş gibi görünse de bir süre sonra itici olmaya başlıyor. Büyüdükleri zaman televizyonlarda fazla ilgi görmedikleri için de depresyona girebiliyorlar."
 <br/>
 <br/>
 Küçük İbo ile ilgili yayınları rating adına yapılan kepazelik olarak tanımlayan Olcay İlhan'ın şu görüşlerine de katılmamak mümkün değil; "Medya rating uğruna insan eti yemeyi bıraksın. Bırakınız çocuklar çocukluklarını yaşasın. Yetişkin olma zamanı geldiğinde yetişkinlerin zorlu dünyasıyla tanışsın"
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-2106-34-sana-aciram-ibo.html), [web.archive.org (arşiv bağlantısı)](http://web.archive.org/web/20101210132326/http://aksiyon.com.tr/aksiyon/haber-2106-34-sana-aciram-ibo.html)
