# 5 bin km bile yeter

*Osman İridağ Bilinmeyen-tarih*

<div>
 <font>
  <img border="0" height="1" src="/web/20030901230238im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030901230238im_/http://www.aksiyon.com.tr/resim/33/42.jpg" vspace="5"/>
  </p>
 </font>
 <font class="content">
  Bir tarafta 15 bin km’lik bölünmüş yol vaadi, diğer tarafta alternatif ulaşım politikası sözü. AK Parti, iktidar programına ikisini de aldı. Peki Türkiye’nin ihtiyacı nedir? Otoban mı, duble yol mu, denizyolu mu yoksa raylı sistem mi? Türkiye’nin yol haritasını çıkarmak bizden, sorunu çözmek iktidardan. İşte Türkiye’nin yol durumu.
 </font>
 <p>
  <font class="content">
   Karmaşık, sıkıcı ve rakamlara boğulmuş bir yazıya hazır olun. İçinde televole, magazin ve spor yok. Peki ne var? Çeşit çeşit yol var. Kara, deniz, demir, hatta hava... En çok da kara ve demiryolları var. Eğer Türkiye’nin neden karayoluna mahkûm olduğunu, alternatif ulaşım politikalarının neden başarılı olamadığını ve yeni hükümetin ulaşım sorununu nasıl çözmek istediğini mümkün olduğu ölçüde sade ve anlaşılır bir dille okumak istiyorsanız buyrun devam edin. Yok bunları duymaktan ve okumaktan bıktık, trafik kazaları, ölümler, acılar, uzun ve sıkıcı yolculuklarla ilgilenmiyorum; bunlar benim hayatımda yok diyorsanız şimdiden size güle güle diyor ve kalanlarla birlikte başlıyoruz...
   <br/>
   <br/>
   Türkiye’de yaşayıp da trafik kazası, kan, acı, uzun ve yorucu yolculuklara alışık olmamak mümkün değil. Gün geçmesin ki bir kaza haberi almayalım ve yine gün geçmesin ki “bakım ve onarım çalışmaları” nedeniyle kapanan yollar haber olmasın. Kazalarda ise sürücüler kadar, yolların özelliklerinden kaynaklanan kusurların da etkisi var. Yanlış eğim, kalitesiz yol, mühendislik hatası ve gidiş geliş ayrı olmayan yollar. AK Parti’nin seçimler öncesi verdiği en somut vaatlerden biri de işte bu sonuncusuyla ilgiliydi. AKP ulaşım politikasında karayoluyla birlikte deniz ve demiryollarına da önem verileceğini belirtirken 15 bin km’lik “duble yol” yapılacağını vadetti. Şimdi hükümet programında da bu var. 15 bin km yeni yol yapılacak anlamına gelmiyor bu söz. Mevcut yollar genişletilerek iki gidiş, iki geliş olmak üzere yeniden yapılacak. İstanbul Teknik Üniversitesi Ulaştırma Ana Bilim Dalı öğretim üyesi olan ve trafikle ilgili çalışmalarıyla dikkat çeken Prof. Dr. Nadir Yayla ‘duble yol’ kavramına karşı çıkıyor ancak projenin kazaların azalmasında büyük faydası olacağını düşünüyor. İngilizce kökenli olan tanıma karşı çıkan Yayla’ya göre bunun adı bölünmüş yol. 15 bin km değil, 4 bin km lik bölünmüş yolun dahi yollardan kaynaklanan kazaların asgariye inmesi için yeterli olacağını düşünüyor: “Bölünmüş yol otoyoldan daha ekonomik ve sağlıklı bir tercihtir. Türkiye’de otoyol yapılacak yer kalmadı. Otoyol ile karşılaştırıldığında bölünmüş yolun maliyeti altıda bir oranında daha ucuzdur. Kabaca, bir kilometre bölünmüş yolun maliyeti 750 bin ile bir milyon dolar arasında değişir.” Nadir Yayla’ya, bir hükümetin alternatif yollara ağırlık vereceğini söylemesine rağmen 15 bin km’lik bir yolu vadetmesinin mantıklı bir politika olup olmadığını da soruyoruz. Yayla yol yapımının inşaat sektörünü harekete geçireceğini, inşaat sektörünün canlanmasının da ülke ekonomisinin canlanması anlamına geleceğini söyleyerek, hükümet hepsini değil, sadece 4 bin km’yi yapsın yeter diyor.
   <br/>
   <br/>
   Bayındırlık ve İskan Bakanı Zeki Ergezen 15 bin km’lik yolun maliyetinin 7 milyar doları geçmeyeceğini söylüyor. Bürokratlar ve konunun uzmanı kişilerle yaptığı çalışma sonucu bu rakamın ortaya çıktığını belirten Ergezen 15 bin kilometrenin hedef olduğunu, ancak 4 ya da 5 yıllık iktidarları döneminde hepsini yapmalarının mümkün olmadığını ifade ediyor: “Biz en azından 5-6 bin kilometre yol yapacağız. Bunun yüzde 80’ini sıfırdan yapacağız. Eski yollardan genişletilip bölünmüş yol haline getirilecek olanların oranı ise yüzde 20 civarında olacak.”
   <br/>
   <br/>
   AK Parti iktidarının kaynağı nasıl bulacağını Ergezen ile yaptığımız mini röportajda göreceksiniz. Ancak başka bir noktanın üzerinde durmakta fayda var. O da, meydana gelen kazaların her yıl Hazine’ye getirdiği yük. Türkiye’de trafik kazalarında her yıl 7 ile 10 bin civarında insan hayatını kaybederken, kazalar nedeniyle ülke ekonomisi ciddi açık veriyor. Basit bir örnek verilecek olursa; bir yıl içinde meydana gelen trafik kazalarındaki maddi kayıpla 1 yıl süreyle asgari ücretli 5 milyon kişinin parası ödeniyor. Uzmanlar otoban yerine bölünmüş yolu, her ikisi yerine de demiryolunu tercih ediyor. Önce bölünmüş yol tercihinin nedenlerini, ardından da demiryolunun avantajlarını görelim.  Türkiye İnşaat Müteahhitleri Birliği’nin bölünmüş yol için çıkardığı maliyet kilometre başına 500 ile 1 milyon dolar arasında değişiyor. Arazinin engebeli olup olmaması, kamulaştırma maliyetinin düşük ya da yüksek oluşu fiyatın değişken olmasına neden oluyor. Türkiye’de bugüne kadar yapılan otoyol uzunluğu bin 831 km. Proje halinde olan (örneğin İstanbul-İzmir yolu gibi) ancak hâlâ gerçekleştirilemeyen 500 kilometrelik bir otoyol daha var. Türkiye’nin mevcut olan otoyollar için harcadığı para ise tam 20 milyar dolar. Yani 15 bin km’lik bölünmüş yola harcanacak olan paranın üç katı. Otoyolun km maliyeti yerine göre 6 milyon doları buluyor. Eğer iktidar mevcut yollara ağırlık verirse kamulaştırma maliyeti sıfır olacak. Yeni yol yapsa bile otoyollar gibi arazi değeri yüksek bölgelerde olmayacağı için maliyet yine düşük olacak. İktidarın yeni yol yapmak yerine mevcut yolları genişleterek bölünmüş yol haline getirmesi ekonomik anlamda daha faydalı olacak gibi.
   <br/>
   <br/>
   İnşaat Mühendisleri Odası’nın geçtiğimiz yıllar içinde yaptığı bir araştırmada otoyolun Türkiye’ye zorunlu olarak dayatılan bir tercih olduğu belirtiliyor. Türkiye’de karayollarının ilk planlaması, zamanın en ileri otomotiv sanayiine sahip Amerika’nın bir uzmanı tarafından yapılmış. 1970’li yıllarda Ortadoğu ülkeleri ile Avrupalı sanayi devletleri arasında ulaşım köprüsünün kurulabilmesi için Türkiye’de transit yol çalışmalarına hız verilmiş ve Türkiye’nin de içinde olduğu dokuz Batılı ülke 3 bin 600 km’lik kısmı Türkiye’de olmak üzere 9 bin km’lik otoyol projesine start vermiş. Motorlu taşıt trafiğinin turizmi canlandıracağı şeklindeki politika da karayoluna yatırım yapılmasında etkili olmuş.
   <br/>
   <br/>
   Otoyol yapmak aslında Türkiye şartlarında çok da ekonomik değil. Çünkü otoyol daha çok hızlı ulaşım için tercih edilen bir sistem. Türkiye’de ise yük taşımacılığının yüzde 94.5’i karayoluyla yapılıyor ve dolayısıyla kamyonlar, tırlar otoyollarını kullanıyor. Batıda ise daha çok özel otomobil sayısının yüksek olduğu bölgelerde otoyol yapılıyor. Türkiye’deki kamyon sayısının AB ülkelerindeki toplam kamyon sayısına yakın bir rakama ulaştığını da hatırlamakta fayda var. İnşaat Mühendisleri Odası İzmir Şubesi hazırladığı bir raporda otoyolun ağır vasıta yolu olmadığına dikkat çekerek, otoyol yerine bölünmüş yolun tercih edilmesi gerektiğini savunuyor: “İki gidiş-iki geliş şeklinde bölünmüş bir yol, kapasite olarak otoyolun yüzde 70-75’ine sahip olup, (YOGT) 30 bin-35 bin binek aracı ‘C ve D’ konfor seviyelerinde taşıyabilecek durumdadır. Zira bu tür yollar otoyollardan 7-10 kat daha ucuza yapılabilecek yollardır. Otoyollara harcanacak bu kaynakla ülkemiz kuzeyden-güneye, doğudan-batıya 18 bin km’lik duble yol ağıyla bağlanabilirdi” diyor.
   <br/>
   <br/>
   Kara yerine demiryolu
   <br/>
   <br/>
   Uzmanlar bölünmüş yolu otoyola tercih ederken, demiryolunu da bölünmüş yola tercih ediyorlar. Türkiye’de demiryolunun bayraktarlığını yapan Ege Üniversitesi Tıp Fakültesi öğretim üyesi ve Türkiye Trafik Güvenliği Vakfı Kurucu Başkanı Doç. Dr. İ. Hamit Hancı karayolu yerine demiryolunun tercih edilmesinin neden şart olduğunu şu nedenlerle açıklıyor: “Karayolu yapımında demiryoluna oranla 2.5 kat daha fazla arazi kamulaştırılıyor. Bu da hem maliyeti artırıyor hem de verimli tarım arazilerinin kaybına neden oluyor. Demiryolunun ekonomik ömrü 30 yıl gibi çok yüksek olmasına karşın, karayolunun ekonomik ömrü 15 yılı geçmiyor. Otobanda tüketilen enerji demiryollarına oranla 2 ile 5 misli fazla. Demiryollarında elektrik enerjisi kullanıldığı için çevre kirliliği olmaz. Hızlı trenlerle insanlar bir yerden bir başka yere giderken daha az vakit kaybeder. Yük taşımacılığında demiryollarının yükünün artması karayolundaki kazaların azalmasında etkili olur. Demiryolu karayollarına göre çok daha güvenli ve daha ekonomiktir. Karayolu kazaları sonucu her yıl 7-10 bin kişi ölürken, demiryollarında bir yıl içinde ölen insan sayısı iki elin parmağını ancak geçiyor.” Elektrikli taşımanın dizel taşımacılıktan 7 kat daha ucuz olması Hancı’nın görüşlerini destekliyor. İstanbul-İzmir-Ankara arası ulaşımla ilgili yapılan bir çalışmada taşımacılığın karayoluyla değil de demiryoluyla yapılması halinde Türkiye’nin petrol ihtiyacının üçte iki oranında azalacağının ortaya çıkması da demiryolunu savunanların öne sürdükleri argümanlardan biri.
   <br/>
   <br/>
   Bir diğeri de yolların ömürlerinin sınırlı olması ve periyodik bakım-onarım giderlerinin maliyetinin yüksekliği. 2001 bütçesi 1.032 katrilyon olan Karayolları Genel Müdürlüğü’nün bir yıl için bakım-onarıma ayırdığı payın 344 trilyon lira olduğu dikkate alınınca yollara harcanan masrafın büyüklüğü iyice ortaya çıkıyor. Türkiye’nin ithal ettiği petrolün büyük kısmı da karayolunda harcanıyor. Ortalama 4.5 milyar dolar olan petrol ithalatının 1.2 milyar doları ulaşımda kullanılırken bunda karayolu taşımacılığının payı yüzde 90’ı buluyor.
   <br/>
   <br/>
   Yollardaki durum
   <br/>
   <br/>
   Peki Türkiye’deki durum ne? Tabii ki karayolunun korkunç bir hakimiyeti var. Geçtiğimiz yılın rakamlarına göre Türkiye’de otoyol, devlet yolu, il yolları olmak üzere toplam 63 bin 167 kilometre karayolu bulunuyor. Buna karşılık 8 bin 607’si ana hat, bin 901’i tali hat olmak üzere toplam 10 bin 508 kilometre demiryolu bulunuyor. Mevcut demiryollarının 4 bin kilometresi Osmanlı İmparatorluğu döneminde yapılırken, Atatürk zamanında 3 bin 800 km demiryolu inşa edilmiş. Ancak Atatürk’ün ölümünden sonra geçen altmış yıl içinde sadece 2 bin 200 km demiryolu yapılmış. 1950 yılında sadece bin 624 km karayoluna karşılık 8 bin km demiryolu varken, o tarihten sonra  demiryolu hep ihmal edilmiş, yatırımlar karayoluna yönlendirilmiş. 50 yıl sonra bin 624 km’lik karayolu 60 binlere çıkarken, 8 bin km’lik demiryolunda sadece 2 bin km’lik artış olmuş. Peki neden?
   <br/>
   <br/>
   En çok söylenen ve bilinen sebep karayolu mafyası. Otomobil üreten dev firmalar, yedek parçacılar, petrol şirketleri ve karayolları üzerinde sosyal hizmet veren mekanlar (Alışveriş merkezi, lokanta, kafeterya, otel vb). Bolu Dağı tünelinin yıllardır bitirilememiş olmasında da dağın eteklerine kurulu yüzlerce dinlenme tesisinin etkisinin olduğu söylenir. 57. Hükümetin tartışmalı Ulaştırma Bakanı Enis Öksüz bakanlığı döneminde karayolları mafyasıyla büyük bir uğraş vermiş. Demiryollarının bu kadar az olmasına kafayı taktığını söyleyen Öksüz neler yaptığını şöyle anlatıyor: “Dünyada mal taşımacılığının yarısı demiryolu ile yapılırken, bizde sadece yüzde 3.5’ti. Diğer ülkelerde nerede liman varsa orda demiryolu var, bizde ise iki liman hariç hiçbirinde demiryolu yok. Buna kafayı taktım ve İstanbul’da tüp geçit mi, üçüncü köprü mü tartışmalarında ağırlığımı demiryolu bağlantılı tüp geçitten yana koydum. Demiryolu bağlantısını olmazsa olmaz koşul yaptım. Japonlarla anlaşmamız tamamlandı, mahkeme kararlarını söke söke aldım. Kendi getirdiğim adamlar bana engel olmak istedi; kimini attım, kimini pasif göreve getirdim. Bu, dünyanın en derin tünel demiryolu geçidi olacaktı. Maliyetini de 10 yılda çıkaracaktı. Ama bütün bunlara rağmen sabote etmek istediler. Çok önemli isimler devreye girdi, hepsine hayır dedim.” Enis Öksüz, Bolu Dağı tünelinin hâlâ bitirilememiş olmasının altında yatan nedenin de aynı olduğunu düşünüyor.
   <br/>
   <br/>
   Yük karayolunda...
   <br/>
   <br/>
   Yukarıda, 1950’li yıllardaki yol durumunu vermiştik. Yolcu taşımadaki oranlarda da benzer bir değişim görülüyor. 1950 yılında yolcuların yüzde 42’si, yüklerin ise yüzde 78’i demiryoluyla taşınırken, 2000’li yıllarda bu oran yolcularda yüzde 3.5’e, yükte ise yüzde 15.77’ye düşmüş. Bugün hem demiryoluna hem de karayoluna ağırlık vereceğini söyleyen iktidar kendi içinde çelişkiye düşüyor gibi görünse de aslında öyle değil. Çünkü Türkiye’deki araç sayısının artışıyla karayolu yapımı karşılaştırıldığı zaman 50 yıl içinde araçların 75 kat, karayolu uzunluğunun ise 38 kat arttığı görülüyor. Gelişmiş ülkelerle karşılaştırıldığı zaman da Türkiye’nin karayolu anlamında bile yetersiz kaldığı daha kolay görülüyor. Sanayileşmiş ülkeler demiryoluna da ağırlık vermelerine rağmen otomobil başına düşen karayolu uzunluğu bakımından Türkiye’yi ikiye katlıyorlar. Türkiye’de yüzde 93.2 olan karayolu taşımacılığına rağmen AB ülkelerinde bu oran sadece yüzde 43. Deniz taşımacılığında üç yanımız denizlerle çevrili olmasına karşın yüzde 1.9 olan oran, AB ülkelerinde yüzde 50’yi buluyor. Havayolu ise pahalı olduğu için yaygınlaşamıyor.
   <br/>
   <br/>
   AB standart istiyor
   <br/>
   <br/>
   Tek devlet olma yolunda hızla ilerleyen AB ülkelerinin ulaşım politikalarının temelini demiryolları oluşturuyor. Bu nedenle demiryolu altyapısına büyük önem veriliyor. Demiryolunun devlet tekelinden çıkarılarak, bağımsız kuruluşlar tarafından da işletilebilmesi hedefleniyor, demiryolu kuruluşlarının mali yapısının düzeltilmesi yönünde çalışmalar yürütülüyor. Yeni hükümet de tıpkı AB gibi özerklik ve bağımsızlığa öncelik vereceğini hükümet programında gösterdi. Demiryollarının sadece DDY ile sınırlı kalmayacağı, özel şirketlerin de bu işi yapabilmelerinin önündeki engellerin kaldırılacağı belirtildi. Daha hükümet güvenoyu almadan AK Parti Genel Başkanı Recep Tayyip Erdoğan, Çin Büyükelçisinin kendilerine demiryolu yapmak için teklif ilettiğini açıkladı. Karabük Demir Çelik Fabrikalarının Çin ile ortaklaşa gerçekleştirmesi düşünülen proje olumlu sonuçlanırsa Kardemir’in yıllık ray üretimi 100 bin tona yükselebilecek. Çin Büyükelçisi Yao Kuangyo daha önceki hükümete de aynı yönde bir teklif ilettiklerini hatırlatarak, demiryollarına talip olduklarını açıkladı. Ray üretecek Kardemir de krizden kurtulabilecek. Üstelik yeni istihdam alanları açılmış olacak.  Ulaşımda sorun çok. Vaatler de... Rakamlar ortada... Türkiye’nin ihtiyaç duyduğu alternatifler de. Sözün bitip icraatın başlayacağı yer. Daha doğrusu bizim işimizin bittiği, iktidarın işinin başladığı nokta. Manzara çok açık... Türkiye ‘yol’unun açılmasını istiyor...
   <br/>
   <br/>
   <br/>
   BAKAN ZEKİ ERGEZEN: STARTI VERDiK
   <br/>
   Bayındırlık Bakanı Zeki Ergezen, Aksiyon’un konuya ilişkin sorularını cevaplandırdı:
   <br/>
   <br/>
   - 15 bin kilometrelik duble karayolunu hangi imkanlarla yapacaksınız?
   <br/>
   <br/>
   Karayolları Genel Müdürlüğü’nün makina parkurundan, insan gücünden yararlanacağız. Bu kuruma çok güveniyorum. Ayrıca, ciddi bir kaynağa ihtiyacımız var.
   <br/>
   <br/>
   - Yarın sabah makinalara ‘motor’ diyecek durumdamıyız
   <br/>
   <br/>
   Ankara-Kulu, Aksaray-Şereflikoçhisar istikameti acildir, öncelikle oraya başlayacağız. Oraya başlanması için gerekli talimatlar verildi, çift yol, yani bölünmüş otoyol için. İkinci aşamamız Kayseri-Kırıkkale, üçüncü planlamamız Sivrihisar-Eskişehir-Bozöyük istikameti.
   <br/>
   <br/>
   - Bu projenin tamamı için ne kadar kaynağa ihtiyaç duyuluyor?
   <br/>
   <br/>
   15 bin kilometre ‘duble yol’ için 6,5-7 milyar dolara ihtiyacımız olacak. Ama korkmaya gerek yok. Bir yerden başlamak lâzım. Hareketlenmek lâzım.
   <br/>
   <br/>
   - Bu kaynaklar bulundu mu?
   <br/>
   <br/>
   Bunların bulunması için ilgililere talimat verdik. İlk yollar için çok büyük para gerekmiyor. Makina parkından yararlanacağız. Projeleri, alt yapıları hazır.
   <br/>
   <br/>
   - Diğerlerinin kaynağını nasıl bulmayı düşünüyorsunuz?
   <br/>
   <br/>
   Özkaynak ve krediyle elbette. Tabii bu 15 bin kilometrelik hedef 4 ya da 5 yıllık için değil. Türkiye’nin 15 bin kilometreye acil ihtiyacı var.
   <br/>
   <br/>
   - Ne kadar sürede bitirmeyi düşünüyorsunuz?
   <br/>
   <br/>
   En azından bu iktidar döneminde 5-6 bin kilometre hedefliyoruz.
   <br/>
   <br/>
   - Ne kadarı sıfırdan?
   <br/>
   <br/>
   Harita üzerinden inceliyoruz, yüzde yüz bir rakam söylemek zor olmakla birlikte yüzde 80’i diyebiliriz.
   <br/>
   <br/>
   - Tayyip Bey ile görüştünüz mü?
   <br/>
   <br/>
   Brifing anlamında değil ama 280 kilometreden bahsettim, hazırlıkları yapılsın talimatını verdik.
   <br/>
   <br/>
   - Siz, işin içinden geliyorsunuz. Teşkilatı yakından tanıyorsunuz. Kapasitesini, çalışma performansını biliyorsunuz. Bu kadronun başaracağına inanıyor musunuz?
   <br/>
   <br/>
   Çok inanıyorum, Bu ağır yükün altından kalkacağımıza, başaracağımıza inanıyoruz. Bu kadro başarır. Yeter ki gerekli parasal imkanlar ihtiyaç duyulan zaman diliminde sağlanabilsin.
   <br/>
   <br/>
   - Hükümet böyle büyük bir proje yanı sıra demiryolu ve denizyolu taşımacılığına da ağırlık vereceğini açıkladı. Sizce bu bir çelişki değil mi?
   <br/>
   <br/>
   Hiç de değil. Artık neredeyse her evde araba var. Dolayısıyla bu yollar bu yükü çekmiyor. İnsanların güven ve emniyet içinde yolculuk yapabilmeleri için bu yollara ihtiyaç duyuluyor. Bu zaruri ihtiyaçlar karşılanamamıştır. İnsanlar yollara çıktığı zaman nerede kaza yapacağım korkusuyla seyahat ediyor. Dolayısıyla bu sadece nakliyatçılıkla sınırlı değil.
   <br/>
   <br/>
   - Yani öncelik can ve mal güvenliğinde...
   <br/>
   <br/>
   En büyük mesele o. Senede 6-7 bin insan trafik kazalarında can veriyor. 20 binin üzerinde insan sakat kalıyor. Bir de bunun yanında maddi hasarı düşünün. Ayrıca, demiryolunun gelişmesi karayolunun gelişmesine engel değildir.
   <br/>
   <br/>
   - Bu projenin diğer sektörleri de harekete geçireceği düşünülüyor değil mi?
   <br/>
   <br/>
   Birçok sektörü. İnşaat sektörü Türkiye’nin can damarı. İşçiyi, çimentocuyu, makina sahiplerini, nakliyeciyi, herkesi harekete geçirecek. Türkiye’nin ihtiyacıdır bu. Dolayısıyla daha az parayla daha çok iş yapabilmenin yollarını aramak lâzım. Karayollarının tecrübesinden yararlanacak. Karayollarının eski saygınlığı yeniden sağlanacak.
   <br/>
   (İBRAHİM KARAYEĞEN)
   <br/>
   <br/>
   <br/>
   ÖNCELİKLE YAPILMASI DÜŞÜNÜLEN YOLLAR
   <br/>
   Bayındırlık Bakanlığı’nın iktidarları döneminde öncelikli olarak yapmayı düşündüğü (5-6 bin km.) yolların listesi. Bakanlık 280 kilometrelik ilk hedefin 75 kilometrelik ilk bölümünün ilanını verdi. 75 kilometrenin maliyeti 25 trilyon lira, kalan 205 kilometre sekiz parça halinde ihale edilecek ve toplam maliyet 165 trilyon olacak.  1.Bala Ayr.-Kulu Ayr.- Ş.Koçhisar- Aksaray- Ulukışla
   <br/>
   2. Sivrihisar-Emirdağ Ayr.-Afyon-Uşak-Salihli
   <br/>
   3. Sivrihisar-Eskişehir-Bozüyük-İnegöl
   <br/>
   4. Kırıkkale-Kırşehir-Kayseri
   <br/>
   5. Aydın-Denizli-Dinar-Sandıklı-Afyon
   <br/>
   6. Dinar Ayr.-Burdur-Antalya
   <br/>
   7. Kırıkkale-Çorum-Kavak- Samsun
   <br/>
   8. Afyon-Konya-Ereğli-Ulukışla Ayr.
   <br/>
   9. İzmir-Balıkesir-Bursa
   <br/>
   10. Aliağa-Ayvalık-Edremit-Ayvacık
   <br/>
   11. Balıkesir-Edremit
   <br/>
   12. Karacabey-Bandırma-Çanakkale
   <br/>
   13. (Bursa-Çanakkale) Ayr.- Çan
   <br/>
   14. Balıkesir-Bigadiç
   <br/>
   15. Afyon-Kütahya-Eskişehir
   <br/>
   16. Kütahya-Tavşanlı
   <br/>
   17. Aydın-Muğla-Fethiye
   <br/>
   18. (Muğla-Antalya) Ayr.-Marmaris
   <br/>
   19. Selçuk-Kuşadası-Söke-(İzmir-Aydın) D.Y.Ayr.
   <br/>
   20. Silivri-Tekirdağ-Keşan Ayr.
   <br/>
   21. Çerkezköy-Saray
   <br/>
   22. İstanbul-Şile
   <br/>
   23. Yalova-Kocaeli
   <br/>
   24. Gerede-Karabük Ayr.-Ilgaz- Tosya-Amasya
   <br/>
   25. Düzce-Ereğli
   <br/>
   26. (Ankara-İstanbul) Ayr.-Devrek-Zonguldak
   <br/>
   27. Samsun-Sinop
   <br/>
   28. Samsun-Ordu-Trabzon-Hopa
   <br/>
   29. Diyarbakır-Batman
   <br/>
   30. Mardin-Kızıltepe
   <br/>
   31. Elazığ-Bingöl, Elazığ-Diyarbakır Çıkışları
   <br/>
   32. Şanlıurfa-Viranşehir
   <br/>
   33. Şanlıurfa-Siverek
   <br/>
   34. Şanlıurfa-Akçakale
   <br/>
   35. Gaziantep-Kahramanmaraş
   <br/>
   36. Hatay Çevre Yolu-Samandağ
   <br/>
   37. İskenderun-Hatay
   <br/>
   38. Bozüyük-Bilecik-Mekece-Sakarya
   <br/>
   39. Karacabey-(Bursa-Balıkesir) Ayr.
   <br/>
   40. Antalya-Kemer
   <br/>
   41. Manisa-Turgutlu
   <br/>
   Not: Ayr. (ayrımı)
   <br/>
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2202), [web.archive.org (arşiv bağlantısı)](http://web.archive.org/web/20030901230238/http://www.aksiyon.com.tr:80/detay.php?id=2202)
