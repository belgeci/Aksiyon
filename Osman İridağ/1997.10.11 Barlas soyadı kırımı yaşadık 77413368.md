# Barlas: soyadı kırımı yaşadık

*Osman İridağ 1997.10.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şaşırtıcı belki ama; galiba birinci kuvvet değiliz. Refahyol döneminde çok çalışmış, derin devletin kurumlarını bile gölgede bırakacak kadar öne geçmiş, gücümüzü herkese ispat etmiştik.
  </font>
 </div>
 <div id="newsText">
  <font class="detail-text">
   En azından öyle olduğunu düşünüyor, birinci kuvvet olmaktan kıvanç duyuyorduk. Ta ki geçtiğimiz hafta bu davanın bayraktarlığını yapan ikinci büyük gazetemiz bizi hayal kırıklığına uğratıncaya kadar. Duyduklarımız inanılır gibi değildi. Meğer Sabah gazetesi devlete borçluymuş. Halk Bankası'ndan aldığı 35 milyon dolarlık kredinin geri ödeme süresi doluyormuş. Dedik ne var bunda, borç yiğidin kamçısıdır. Ama öyle değilmiş, Sabah devletten yeni kredi almanın yollarını arıyormuş. Yeni hükümet Sabah'ın bu talebini de karşılar dedik. Hükümet de bunun bilincindeymiş ama küçücük bir şartı varmış, duyunca kulaklarımıza inanamadık: "Borcunuzu iptal ederiz, istediğiniz yeni krediyi de veririz ancak bir şartla; Barlaslar artık sizin gazetede yazmayacak." Dedik hükümet böyle bir talepte nasıl bulunur? Üstelik de gazetecilikten başka hiçbir işi olmayan bir patrona böyle bir şart koşmak... Meğerse yanılmışız; biz güçlü de değilmişiz, bağımsız da.
   <br/>
   <br/>
   Artık Barlaslar (Mehmet Barlas, Canan Barlas) Sabah grubunda yazmıyor. Barlas çiftinin yaşadıkları Türkiye'deki basın patronları ile hükümet arasındaki ilişkinin boyutlarını göstermesi bakımından son derece önemli. Barlaslarla konuştuktan sonra, alınacak çok ders olduğunu anladık...
   <br/>
   <br/>
   Başınıza gelenleri tam olarak nasıl tanımlıyorsunuz.
   <br/>
   <br/>
   M.B: Latife olacak belki ama galiba Babıali'de Barlas soyadına dönük bir soykırım olayı var.
   <br/>
   <br/>
   Neden bu soyada karşı soykırım başlatılsın?
   <br/>
   <br/>
   C.B: 30 yıldır Babıalide'yim. Mehmet daha eski. Cumhuriyet'te tanışıp evlendikten sonra hep ayrı gazetelerde olmaya özen gösterdik. Basında başlayan kartelleşme sonucu mecburen aynı grup içinde yeraldık ama aynı grubun farklı gazetelerinde çalışıyorduk. Ben muhabirlikten başlamış yöneticiliğe kadar pek çok alanda çalışmış bir gazeteciyim. Mehmet'in yazısını kestikleri zaman benim de yazımın yayınlanmayacağını hem bekliyordum, hem de beklemiyordum. Zannettim ki daha kibar davranırlar, Barlas soyadı adına bir şey varsa, bir hafta beni tutarlar diye düşündüm.
   <br/>
   <br/>
   M.B: Başta bir hata yaptık. Evlenirken anlaşma yapıp aynı soyadı kullanmamalıydık. Mesela Canan kızlık soyadı Paker'i korusaydı belki de yazısını kesmezlerdi.
   <br/>
   <br/>
   C.B: Yapılan çok kaba bir davranıştı. Ben Mehmet ile aynı dünya görüşünde olabilirim ama ayrı bir gazeteciyim.
   <br/>
   <br/>
   Tek suçunuz soyadınızın Barlas olması mıydı?
   <br/>
   <br/>
   C.B: Öyle olduğunu düşünüyorum.
   <br/>
   <br/>
   Yazdıklarınızın hiç etkisi olmadı mı?
   <br/>
   <br/>
   C.B: Son zamanlardaki yazılarımdan rahatsız olmuş olabilirler. Ama bunu yapan anti militarist bir düşünce değil. Çıkar çevrelerinin çatışması. Dolayısıyla o çıkar halkalarında çok etkili olduğumu zannetmiyorum. Haftada iki gün yazıyordum ve çıkar ilişkilerine fazla dokunma şansım da yoktu.
   <br/>
   <br/>
   Yani Barlas soyadının gadrine uğradım mı diyorsunuz?
   <br/>
   <br/>
   C.B: Gadrine değil, şerefine. Fakat ben Barlas soyadının bu kadar önemli olduğunun farkında olduklarını bilmiyordum.
   <br/>
   <br/>
   Başınıza gelenler gücünüzü görmeniz açısından faydalı oldu o zaman.
   <br/>
   <br/>
   M.B: Çok biçimsiz bir test yaptık.
   <br/>
   <br/>
   Mehmet Bey siz Sabah'la ilk kez ters düşmüyorsunuz ki. 28 Şubat'tan beri neredeyse bütün yazılarınız gazetenin manşetiyle tersti. Neden bugüne kadar ses çıkarılmadı da aniden görevinize son verildi?
   <br/>
   <br/>
   M.B: Sabah'ta 1989'da yazmaya başladım. O dönemde de Sabah Özal'ın karşısındaydı, ben ise manşette ne çıkarsa adeta tersini yazıyordum. Açıkçası Özal için kavga veriyordum. Bir süre sonra tahammül edemediler, ayrıldım. Bugün de dayanma güçleri demek ki buraya kadarmış.
   <br/>
   <br/>
   Zaten Dinç Bilgin'in ailesi de askeri darbelerden en çok zarar gören ailelerden biri.
   <br/>
   <br/>
   M.B: 27 Mayıs'ta babası yargılandı, trajedisi de oradan kaynaklanıyor. Sivil bir adam rekabetten yana ama şu anda karteli temsil ediyor. Devletçiliğe karşı ama bugün devlet bankalarına muhtaç. Hayatta ne amaçladıysa hepsinin karşısına düşmüş. Düşündüklerini uygulayamıyorsa istediği kadar gazete sahibiyim desin, kıymeti yok çünkü mutsuz.
   <br/>
   <br/>
   Neden?
   <br/>
   <br/>
   M.B: O da diğerleri gibi devlete muhtaç.
   <br/>
   <br/>
   Demirel baskı yapmış
   <br/>
   <br/>
   Gazete yetkilileri daha önce yazılarınızın gazetenin politikasına ters olduğunu hatırlatmadı mı?
   <br/>
   <br/>
   M.B: Aksine ben onları uyardım. 1 ay önce gazetenin Yayın Koordinatörü Can Ataklı'ya, "Benim yazılarım gazeteye çok ters düşüyor, bazı yazılarımın kullanılmak istenmediğini görüyorum, ben bu gazeteyi bırakayım" dedim. O da Zafer Mutlu'ya söylemiş. Ertesi gün Zafer Mutlu ile görüştüm. Bana senin için bize uyarılar geldi dedi.
   <br/>
   <br/>
   Kimden geldiğini söyledi mi?
   <br/>
   <br/>
   M.B: Bizzat Demirel'den geldi dedi. Yazılarım Demirel'i çok rahatsız ediyormuş. Ayrıca hükümetten de uyarı gelmiş. Ama Zafer Mutlu Sabah gazetesinin bu tür baskılara karşı koyacak gücü olduğunu söyleyerek, talebimi geri çevirdi.
   <br/>
   <br/>
   C.B: TGRT'de bir kesinti olmuştu. Mesut Yılmaz TGRT'yi de etkilemeye çalışmış ancak Enver Ören direnmiş.
   <br/>
   <br/>
   M.B: Enver Bey bana biz adam satmayız, ben hayatta olduğum müddetçe sen de teminat altındasın dedi.
   <br/>
   <br/>
   C.B: TGRT'ye baskı olduğunu duyunca aynı şeyin Sabah'ta yaşanıp yaşanmadığını merak edip, Zafer Mutlu'ya size baskı gelmiyor mu diye sordum. Bu manada bizim yanımıza yaklaşamazlar dedi. Bu konuşmamızın üzerinden bir ay geçmeden ikimizin de yazılarını girmediler.
   <br/>
   <br/>
   Bir ay içinde ne değişmiş olabilir ki, Sabah'a müdahale etmeye kimsenin gücü yetmez noktasından sizin işten atılmanız noktasına gelindi?
   <br/>
   <br/>
   M.B: Kısa bir süre önce 20 25 kişinin olduğu bir ortamda Dinç Bilgin ile beraberdik. Ona da bütün düşüncelerimi söyledim. Az evvel anlattığım Dinç Bilgin'in kendi temel felsefesi ile, şu anda içinde bulunduğu acıklı durumun birbirini tutmadığını, bu tutarsızlıkların daha büyük tutarsızlıkları beraberinde getireceğini söyledim. Daha geçen hafta bizim evimizdeydiler. Dinç Bilgin, Zafer Mutlu, bütün yayın ekibi ailesiyle buradaydı. 3 gün önce Canan, Güler Bilgin'le beraberdi. Hatta Güler Hanım Canan'a, Dinç Bilgin'in her sabah kalktığında ilk olarak benim yazılarımı okuyup 'Bu bize Allah'ın nimeti, bu kadar tutarlı yazar olur mu?' dediğini aktarmış. Peki bu değişiklik neden?
   <br/>
   <br/>
   Ben de onu soruyorum zaten?
   <br/>
   <br/>
   M.B: Demek ki perşembe (Mehmet Barlas'ın yazılarının kesildiği günün öncesi) akşamı devletle pazarlık yapılmış. Bu pazarlıkta da benim yazılarımın kesilmesi şart koşulmuş. Mehmet Barlas'ın yazılarını kesmeniz karşılığında devletten ne bekliyorsanız onları konuşabiliriz denmiş.
   <br/>
   <br/>
   Böyle olduğunu mu tahmin ediyorsunuz?
   <br/>
   <br/>
   M.B: Tahmin değil, kesin olarak söylüyorum. Gazetenin devlet bankalarıyla olan kredi ilişkisinde sürenin uzatılması ya da yeni kredi talebine, karşı tarafın ilk şartı benim yazılarıma son verilmesi oldu.
   <br/>
   <br/>
   Kartel olarak tanımlanan basında sizin gibi düşünen pek çok yazar var. Sıra onlara da gelecek mi?
   <br/>
   <br/>
   M.B: Benim yazılarımın kesilmesi diğer gazetecilere uyarı niteliğindedir. İçlerinde çok sert yazanlar vardı, örneğin Mesut Yılmaz'ın özelleştirme yapacağım deyip, bacanağını, yeğenini v.s. KİT'lere yerleştirmesini çok ciddi eleştiren yazarlar vardı, bugünden sonra aynı yazıları bir daha yazmaları mümkün değil. Aksi bir durumda o yayın organlarının kredi ilişkisi bozulur, benim üzerime, Canan'ın üzerine yapılan pazarlık neyse bozulur. Diğer arkadaşların çok mutlu olduğunu sanmıyorum. Çünkü benim gibi düşündükleri için benim yazdıklarımı yazıyorlardı. Benim yazımı kestiklerine göre, benim gibi düşünenler de çekinecek. İşlerinden oldukları zaman başka bir büyük gazetede çalışma şansları olmayacak. Çünkü Sabah ve Hürriyet grubu aralarında birbirlerinden adam almama konusunda anlaşmış. Sonuçta bu insanlar ev geçindiriyor, çocuklarını okutuyor. Tek geliri gazetecilik. Bu nedenle mutsuz olduklarını sanıyorum.
   <br/>
   <br/>
   Hakkı Devrim atılmanızla ilgili yazdığı yazıda bazı kişilerle ilgili kan güder gibi yazılar yazılması doğru değil diyor. Köşenizde haklarında olumsuz yazılar yazdığınız kişilerle bir kan davanız mı vardı ki, sürekli onların aleyhine yazıyordunuz?
   <br/>
   <br/>
   M.B: Politikada insanlar beyin takımı ve ayak takımı diye ikiye ayrılır. Beyin takımı dediğiniz kişiler kendi meslekleri ne ise o konuyla ilgili insanlığa ya da kendi ülkesinin insanlarına yeni fikirler sunar, alternatif teoriler üretir. Ayak takımından olanlar ise konuşmaktan ve oturduğu koltuğa güvenmekten başka bir şey yapmaz. Böyle insanları beğenmeme imkan yok ve onların politikada olmasını istemiyorum. Bir insanın başbakan olması, cumhurbaşkanı olması onun beyin takımına geçtiğini isbatlamaz. Ben yenilikten, globalleşmekten, özgürlükten yanayım. Ama ayak takımının böyle bir davası yok. Böyle bir davası olmayanla kan davam da olamaz.
   <br/>
   <br/>
   O halde niçin o kişilerle ilgili köşenizde hiç olumlu yazılar okuyamıyoruz?
   <br/>
   <br/>
   Mesut Yılmaz ile bakan iken çok beraberliğimiz oldu, muhalefette iken de görüşüyorduk. Ancak onunla ortak titreşim katsayısını bir türlü yakalayamadım. En son 1995 seçimleri öncesi bir yerde beraber olduk. Özelleştirmenin bayraktarı ANAP ve Özal'dı, niçin bu bayraktarlığı Tansu Çiller'den almıyorsun dedim. Ben özelleştirmeyi savunursam sendikaları kızdırırım, niçin yapayım dedi. Gümrük Birliği Özal'ın projesiydi, ben bunu yaparsam yerli sanayicileri karşıma alırım dedi. Güneydoğu'ya siyasi çözüm şart dedim; o da niçin askerleri karşıma alayım diye cevap verdi. Bu tür bir politikacıyla hangi diyalog içine girersiniz, ona ne tür bir uyarıda bulunabilirsiniz. Ben de tersi görüşlerimi yazdığım için bozuluyor.
   <br/>
   <br/>
   Konuşurken Mesut Yılmaz diyorsunuz ama gazetede sürekli Ahmet Mesut Yılmaz diye yazıyorsunuz. Neden Ahmet Mesut Yılmaz?
   <br/>
   <br/>
   M.B: Bir gün Meclis'te kürsüye çıktı, ellerini göğsüne vura vura ben Ahmet Mesut Yılmaz dedi. Belli ki nüfus cüzdanında öyle yazıyordu. Ben de oradan takıldım. Galiba Ahmet Mesut Yılmaz deyince kendini daha ağırlıklı bir kişi zannediyor.
   <br/>
   <br/>
   Siviller sivilleri sevmiyor
   <br/>
   <br/>
   Canan Hanım siz de Sn. Erkaya ile ilgili yazmıştınız.
   <br/>
   <br/>
   C.B: Ben, onlardan derin bir tepki almadım. Ama bir çok medya yazımdan alıntı yaptı. Başımdan geçen bir olay ve anti militarist bir yazı olduğu için çok içten buldular.
   <br/>
   <br/>
   Yazınızda Güven Erkaya bana sivilliğin dayanılmaz hafifliğini öğretti diyorsunuz, yazıdan sonra yaşadıklarınızdan öğrendiğiniz bir şey var mı?
   <br/>
   <br/>
   C.B: O gün Güven Erkaya bir taraftan gazeteleri okuyor, bir taraftan da bunların hepsi senaryo diyordu. Ben ise o tanımadığım adamın elinde başka bir senaryonun olduğunu bilmiyordum. Meğer gerçek senaryo onun elindeymiş. Amerika'dan döndükten sonra Batı Çalışma Grubu ile asıl senaryonun sahibinin o olduğunu gördüm. Şimdi de o senaryo bir miktar daha sürüyor.
   <br/>
   <br/>
   Gazetedeki son yazınızda sivil gazete yöneticilerinin de sivilleri sevmediğini söylerken tam olarak neyi kastediyordunuz?
   <br/>
   <br/>
   C:B: Bir grup medyanın yöneticilerinin Türkiye'deki postmodern darbeyi içten desteklediklerini düşünüyorum. Demokratik geçinenlerin hepsi birden askerci oldu. Erkaya yazımda beni suçladılar. Sanki ben Erkaya'ya bir hakaret yapmışım gibi aleyhime yazdı Hürriyet gazetesi yazarları. Adam gazetecilere hakaret ediyor, yarısı yağcı, yarısı bilmem ne diyor. Sonra aynı gazeteciler yine Erkaya Paşa'yı tutuyor. Ben bu insanların sivilleri sevdiğini düşünebilir miyim?
   <br/>
   <br/>
   İnternette yazarım
   <br/>
   <br/>
   Son 1 haftanız nasıl geçti?
   <br/>
   <br/>
   C.B: İnanılmaz telefonlar aldık, basından pek çok arkadaşımız arayıp geçmiş olsun dedi, tanımadığımız insanlar aradı. Parti liderleri, milletvekilleri arayıp geçmiş olsun dedi. Özellikle de bazı milletvekillerinin söyledikleri çok ilginçti. Bunlardan bir kısmı nasıl şantajla parti değiştirmek zorunda kaldıklarını, bütün bunları açıklamaya hazır olduklarını belirterek bizi desteklediklerini söylediler.
   <br/>
   <br/>
   Bunu söyleyen milletvekilleri hangi partiden
   <br/>
   <br/>
   M.B: DYP'den istifa edip bağımsız olan ya da iktidar partisine katılan milletvekilleri. Arkanızdayız diyorlar, bu kadarını görmedik diyorlar. Her dönemde baskılar oldu ama böyle krediyle, parayla adam satın almak bugüne kadar görülmedi diyorlar.
   <br/>
   <br/>
   Bundan sonra ne yapmayı düşünüyorsunuz, gazetelerden teklif var mı?
   <br/>
   <br/>
   C.B: Hangi gazeteden teklif olacak ki?
   <br/>
   <br/>
   M.B: Diyelim ki Türkiye'de bütün kapılar kapandı; makina yok, kağıt yok, patron yok. Bilgisayara girer, kendime İnternette bir sayfa açarım. İsteyen herkes beni okur.
   <br/>
   <br/>
   Canan Hanım siz de İnternet yazarlığını düşünüyor musunuz?
   <br/>
   <br/>
   C.B: Mehmet'in sayfasında ben de yazarım.
   <br/>
   <br/>
   Peki gazetenizin ismi belli mi?
   <br/>
   <br/>
   M.B: Barlas'ın sesi olabilir.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3058-barlas-soyadi-kirimi-yasadik.html), [web.archive.org (arşiv bağlantısı)](http://web.archive.org/web/20120204044246/http://www.aksiyon.com.tr:80/aksiyon/haber-3058-barlas-soyadi-kirimi-yasadik.html)
