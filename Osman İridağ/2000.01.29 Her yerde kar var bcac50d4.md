# Her yerde kar var

*Osman İridağ 2000.01.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aksiyon'un orta sayfa geleneğini yakından takip edenler bilir. Bu sayfalarda yazmak her kalem erbabının işi değildir.
  </font>
 </div>
 <div id="newsText">
  <font class="detail-text">
   Öyle isteyen "orta sayfa" yazamaz. Şartları ağırdır, karmaşıktır ve hepsinden önemlisi bu işe kalkışan kişinin elit bir üslubu olması gerekir. Bu şartlara ne kadar uyduğum tartışılır ancak bu haftalık beni idare edeceksiniz. Türkiye'nin bir çok yöresi haftalardır karlar altında ama İstanbul kar ile ancak geçtiğimiz hafta tanıştı. Dolayısıyla da orta sayfalarımızı kar fotoğrafları süsledi. Şimdi benim bu yazıya edebi değeri olan bir cümle ile (şiir, deyim) başlamam gerekirdi ya da bir şarkı sözü ile; "Her yerde kar var.. Kalbim senin bu gece" ya da "karlar düşer, düşer düşer ağlarım.." gibi.  Hayır hiçbirini yapmıyorum. İstanbul'a kar yağdı. İşte bütün cümle bundan ibaret. Ve benim aklıma şiir ve şarkı değil kartopu ve kardan adam geliyor. Neden burunlarına kocaman havuç takıldığını anlamadığım kardan adamlar. Acaba kardan adamın burnu, yalandan adam olduğu için mi pinokyo gibi uzundu hâlâ merak ederim. Nasıl ki her isteyen orta sayfa yazamıyorsa her çocuk da kardan adam yapamaz. Onun da kendine göre şartları var: Büyükşehirlerde oturmayacak ve zengin bir ailenin çocuğu olmayacaksınız. Eğer şehirde iseniz parklar, zengin bir çocuksanız bahçenizin dışında kardan adam yapma şansınız yoktur. Biz çok özgürdük ve ben kardan adam yapmayı daha iyi bilirdim. İstediğimiz yerde, istediğimiz, hatta istemediğimiz kadar arkadaş bulur, kocaman yuvarlaklar yapardık. Zengin çocuğun yalnızlığı, parktaki şehirlinin sınırı yoktu bizde. Yalnız kar ve biz vardık.
   <br/>
   <br/>
   İstanbul'da öyle değil. Kar ile aramızda o kadar çok şey var ki. Unutmadan sadece İstanbul'da değil bütün şehirlerde durum aynı. Oysa karla yalnız kalmak ne güzel olurdu. O bembeyaz örtüyü istediğimiz gibi bozar, beğenmediğimiz yollar yerine istediğimiz yolları yapar, istemediğimiz tarafa yol açmazdık. Ve karda ilk bizim ayak izimiz olurdu.
   <br/>
   <br/>
   İstanbul karı severek karşılıyor ama İstanbullu, hatta bütün şehirliler çocukluğumuzda bizim yaptığımız gibi yağan karı sevinçle karşılamıyor. Acaba kaç kilo daha kömür gerekiyor, yollar yine tıkanacak mı, buzlu yolda araba kullanabilecek miyim diyor. Haksız da değiller hani. Karlı günlerde İstanbul'da günlük hayat çok daha zor yaşanır. Yarım saatlik yol işkenceye dönüşür, insanlar ancak saatler sonra evlerine ulaşırlar. İptal edilen vapurlar köprülerin yükünü daha da ağırlaştırır. Zenginler karı bilmez, çünkü onlar hep sıcacık mekanlarında oturur, sıcacık arabalarına binip sıcacık işyerlerine giderler. Soğuğu hiç yaşamazlar ve karın güzelliklerini keşfedemezler. Fakirler ise cefasını da sefasını bilir. Daha çok da cefasını. Bu yüzden olsa gerek onlar da kardan kaçıyorlar artık. Kar yağınca insanlara evleri daha sıcak gelir nedense. Eve ulaşmak soğuktan kurtulmak anlamına gelir ve ev onlar için kurtuluş olur.
   <br/>
   <br/>
   Oysa şehrin bembeyaz silüeti İstanbul'a ne kadar da çok yakışır. Yıldız Parkı beyaz örtüsüyle de gençleri çekmeye devam eder, Sultanahmet Camii daha bir yalnız kalır, yaz aylarının gözde açık mekanları tatlı bir sessizliğe gömülür. Çamlıca, Ortaköy, Eminönü, Boğaziçi, bütün insanlarını mekanlara gönderir. Mekanlarda da kar zevki aynı yaşanmaz. Soba ve kar alıştığımız bir ikiliydi. Şimdi o da değişmeye başladı. Kır kahvelerinde ve bazı geleneksel kahvehanelerde hâlâ sobalar olsa bile, cafeler, restorantlar alttan ısıtmalı modern sistemlerle karla sobayı ayırdılar. Oysa dışarda kar yağarken içerde yanan sobanın üzerinde pişirilen kestanelerin, patateslerin tadı ne kadar güzel olurdu. Ve sobalı bir kahvehanede çay içerken dışarıyı seyretmek.
   <br/>
   <br/>
   Çocuklar; onlar karı hâlâ seviyor. Belki soğuktan dışarı çıkamıyorlar ama küçük kaçamaklarla da olsa anne babalarına çaktırmadan soluğu sokakta almayı ve karın zevkini çıkarmayı biliyorlar. En çok da okulların tatil olmasına seviniyorlar. Gazetelerin, dergilerin hava şartları nedeniyle tatil olmaması ne kadar kötü. Galiba büyükler o yüzden sevmiyorlar karı. Hiç bir işyeri tatil olmuyor, hiçbir devlet kurumu bugün işyerleri kapalı demiyor.
   <br/>
   <br/>
   Şimdi biraz da karın beyazlığından, temizliğin sembolü olmasından, şehri kaplayan beyaz örtünün şehrin kirlerini, kötülüklerini nasıl yokettiğinden sözedecektim ama yerimiz kalmadı. Kendi adıma bir yazıyı daha bitirmiş olmaktan mutluyum.
   <br/>
   <br/>
   Ve son bir not, dikkat ettiniz mi bilmem; karı yazdım ama Orhan Veli'den hiç sözetmedim. Onu bilen, biliyor zaten.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0A00C636C7E67CDE008FB41447C93CAF?newsId=5793), [web.archive.org (arşiv bağlantısı)](http://web.archive.org/web/20121225041728/http://www.aksiyon.com.tr:80/aksiyon/newsDetail_getNewsById.action;jsessionid=0A00C636C7E67CDE008FB41447C93CAF?newsId=5793)
