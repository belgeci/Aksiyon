# Kazanan arabesk oldu...

*Osman İridağ 1998.12.19*

<div class="pNewsDetailMainContent" itemprop="articleBody">
 Yine mi devlet sanatçılığı demenize fırsat vermeden baştan söyleyeyim, konu devlet sanatçılığı ama zannettiğiniz gibi değil. "O aldı da diğeri niye almadı? Devlet sanatçılığı ne demektir? Hangi haklardan yararlanırlar? SSK durumları nedir, pasaportlarının rengi nasıl olacaktır?" gibi sorular ve bunların cevapları bizi ilgilendirmiyor. İki haftadır, ekranlarda gördükleriniz ve gazetelerde okuduklarınızdan sonra sizin de çok fazla ilginizi çektiğini zannetmiyoruz. Biz olayın biraz daha toplumsal boyutuna dikkatinizi çekerek, belki fazla iddialı bir cümle olacak ama, ödülün arkasında yatan güçler savaşından söz etmek istiyoruz. Geçen hafta içinde Cumhurbaşkanı Demirel'in ödüllerini bizzat verdiği 72+13 kişilik listede olmayacak bir çok isim vardı. Ancak ödüllü sanatçıların içinde biri vardı ki onun o listede yer alacağı hiç düşünülmezdi. İnsanı şaşırtan, nerden nereye dedirten bu ödülün sahibi arabesk müziği şahsında simgeleştiren Orhan Gencebay'dan başkası değildi. En çok Ajda Pekkan neden ödül aldı sorusuna cevap arandı, Ajda'nın ödülü tartışıldı. Oysa tartışılması gereken olgu hayranlarının ifadesiyle Orhan Baba idi. Her ne kadar kendisi kabul etmese ve ısrarla "Ben arebeskçi değilim" dese de, sağır sultanın dahi arabeskin kralı olarak tanıyıp sevdiği Orhan Gencebay'ın devlet sanatçısı olarak ödül alması Türkiye'de yıllardır yaşanan bir çatışmanın da sona erdiğinin, en azından ertelendiğinin somut bir belgesiydi. Yıllardır dışlanan bir müzik ve kendini o müzikle ifade eden yığınlar aldıkları ödülle zaferlerini ilan etti. Kazanılan zaferin büyüklüğünü ise o geceki fotoğrafta görmek mümkün. Bir tarafta ezilen yığınların hislerine tercüman olan arabesk olgusunun babası Orhan Gencebay, diğer tarafta ise bu müziği yok sayan devlet ve onun temsilcisi Süleyman Demirel. Devletin, arabeskin kralına ödül vermesinin ne anlama geldiğinin en basit ifadesi şuydu: "Evet, arabesk bizim müziğimizdir."
 <br>
  <br>
   Devletin bizzat en yetkili ağızdan ifade ettiği bu gerçeği kabul etmesi hiç de kolay olmadı. Bu müziği yapanları ve dinleyenleri hep dışladı, hor gördü. Arabesk müzik yapan sanatçılar TRT'nin tek kanal olduğu dönemde hiçbir zaman televizyonlara çıkma şansı bulamadı. Ekranlardan arabesk karşıtı yayınlar yapıldı, halkın çağdaş batı müziklerini dinlemesi teşvik edildi. Ancak devletin bütün olumsuz propagandalarına rağmen arabesk her geçen yıl daha çok dinleyici buldu. Yeni yeni sanatçılar çıktı. Devlet, insanlar neden bu müziği dinler sorusunu hiçbir zaman sorma gereğini duymadan, yaşanan bir gerçeği çözümlemek yerine en kolayını yaptı ve bu olguyu sürekli yok saydı. Ta ki özel televizyonlar yayınlarına başlayıncaya kadar. Ticari amaçlarla kurulan özel kanallar TRT'nin bıraktığı boşluğu keşfederek, halkın istediği sanatçıları, yani arabeskçileri ekranlarına çıkarmaya başladı. Halen İnterstar televizyonunda Haber Genel Yayın Yönetmenliği görevini sürdüren Ufuk Güldemir özel televizyonların neden böyle bir tercih içine girdiğini şöyle anlatıyor: "TRT devlet televizyonuydu, biz halkın televizyonuyduk. TRT devletin resmi olarak kabul ettiği sanatçıları, Hikmet Şimşek'i ekranına çıkarırken, biz halkın sevdiği, ekranlarda görmek istediği sanatçılara yöneldik. İbrahim Tatlıses'i tercih ettik. Bu aynı zamanda halkın tercihiydi. Dolayısıyla da halk, ilgisini çekmeyen sanatçıyı izlemek yerine bizi izledi." Özel televizyonların etkisi TRT'nin de zihniyetini değiştirdi ve TRT yok saydığı sanatçılara kapılarını açtı. Ancak Orhan Gencebay devletin televizyonunda hiçbir zaman arabesk müziğin babası olarak lanse edilmedi. Ferdi Tayfur veya Müslüm Gürses de. TRT'ye göre onlar popüler müziğin önemli isimleriydi. Ancak bu bile arabeskin devlet karşısında ilk raundu aldığının bir göstergesiydi. İkinci raundu almaları da uzun sürmedi ve Orhan Gencebay'ın ödül almasıyla devlet arabesk gerçeğini kabul etmek zorunda kaldı.
   <br>
    <br>
     Aslında ne oldu?
     <br>
      <br>
       Yukarıda söylediklerimiz madalyonun görünen kısmı. Görünmeyen tarafında ise daha ilginç şeyler var. Bunlardan en önemlisi aslında devletin takıyye yaptığı gerçeği. Bunu biz değil, arabesk kültürü üzerine çalışmalar yapan ve bu konuda bir de kitabı bulunan Yrd. Doç. Dr. Nafize Güngör söylüyor. Gazi Üniversitesi İletişim Fakültesi'nde öğretim görevlisi olan Güngör'e göre devlet bu ödülle arabeski resmen tanıdığını kabul ediyor ancak bu masum bir kabul ediş değil. Devlet strateji değiştiriyor. Bakın Güngör neler diyor: "Arabeski popüler kültür olarak düşünürsek, popüler kültürün bir ürününün bu kadar yaygınlık kazanması, toplumda geniş kesimlere yayılması ve bir güç olarak kendisini göstermesi, onun üstündeki bir gücü de 'Bu gücü artık dışlamak anlamsızdır, bu gücü yanına alıp bunu kullanmak gerekir' düşüncesine götürür. Devlet de işte bunu yaptı. Dışlamak yerine resmileştirdi ve onun gücünden yararlanma yolunu seçti. Yani arabeski görmezden gelmek yerine kendine düşen payı almak istedi."
       <br/>
       <br/>
       Peki devlet bunca yıl dışladığı bir gücü neden yanına almak isteyebilirdi? Güngör'ün bu soruya cevabı şöyle oldu: "Devlet arabeski dışlarken yerine çok tutarlı bir alternatif sunamadı. Bunu yapamadığı için alternatif kendiliğinden geldi ve son yıllarda Avrupa pop tarzı müzik önemli bir güç haline geldi. Bu yeni gücün dengelenmesi gerekiyordu. Bu noktada da devlet 'çok benim olmasa da birazcık benim' mantığını devreye soktu ve arabeski kabul etti."
       <br/>
       <br/>
       Arabest resmen müzik
       <br/>
       <br/>
       Yani Ecevit'le özdeşleşen deyimle, içine sindiremeden kabul etti, kerhen destek verdi. Peki ya ödüllendirilen sanatçının temsil ettiği kitle bu konuda ne düşünüyor? Eski bir Ferdi Tayfur hayranı olarak benim içim rahat. Eğer Ferdi Tayfur devlet sanatçısı olsaydı benim de çocukluk ve ilk gençlik dönemimin bu idol ismine söyleyeceklerim olurdu. Ancak şimdi oturup düşünmesi gerekenler Orhancılar. Orhan Gencebay'a sahip çıkıp onda kendini bulan yığınların şimdi bu ödülü nasıl karşılayacakları merak ediliyor. Orhan Gencebay kendisini reddeden devletin bu ödülünü kabul etmesinin nedenlerini herhalde hayranlarına izah etmekte zorlanacaktır. Onu dinleyen insanlar devletten en çok şikayetçi olanlardı. Hor görülen, aç kalan, dışlanan insanlar kendilerini bu müzikle ifade ediyor; acılarını, sevinçlerini, yaşamlarını hep bu müzikte buluyorlardı. Devlet onları dışladıkça onlar kendi müziklerine daha çok sarıldı. Ve idol isimlerini zirveye çıkardı. Şimdi ise onlardan biri olan Orhan Gencebay yıllarca süren bu mücadeleye son veren taraflardan biri oldu. Gencebay kibarlığı ve beyefendi kişiliğinden dolayı hasmından gelen barış çubuğunu reddetmeyerek arabesk kültürün toplumsal seyrine yeni bir boyut getirdi: Eskiden hayatımız sivil arabeskti. Toplumun arabeskliği tartışılırdı. Şimdi ise resmen arabeskiz...
       <br/>
       <br/>
       NOKTA. Altmışlı yıllarda başlayan mücadele ikinci raund oynanırken sona erdi ve arabesk zaferini ilan etti.
       <br/>
       <br/>
       İKİ NOKTA.. Bir tarafta devletin babası Süleyman Demirel, diğer tarafta arabeskin babası Orhan Gencebay anlaşmanın altına imza attı. Bu anlaşma ile devlet arabeski resmen tanıdı.
       <br/>
       <br/>
       ÜÇ NOKTA... Orhancılar: "Bunu bize yapmayacaktın Orhan Baba!"
       <br/>
      </br>
     </br>
    </br>
   </br>
  </br>
 </br>
</div>


Kaynak: [www.aksiyon.com.tr](http://www.aksiyon.com.tr/dosyalar/kazanan-arabesk-oldu_504489), [web.archive.org (arşiv bağlantısı)](http://web.archive.org/web/20150414235434/http://www.aksiyon.com.tr/dosyalar/kazanan-arabesk-oldu_504489)
