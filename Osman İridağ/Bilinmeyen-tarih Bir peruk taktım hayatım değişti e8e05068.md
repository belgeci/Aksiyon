# Bir peruk taktım hayatım değişti

*Osman İridağ Bilinmeyen-tarih*

<div>
 <p>
  <font>
   Bir dönem statü sembolüydü, sonra güzel görünmek için kullanıldı. Saç dökülme sorunu yaşayanların gönüllü,
   <br>
    gizlenmek zorunda olanların ise zorunlu tercihi oldu. İlkçağlardan beri kullanılan peruk şimdilerde ‘kimlik’
    <br>
     tartışmasıyla yeniden popüler hale geldi
     <br>
      <br/>
      <br/>
      Birinci kadın Hostes Leyla. Yetmişli yıllarda siyasi faaliyetlere karıştığı için polis tarafından aranan Melek Ulagay, arkadaşlarının önerisi üzerine peruk kullanmaya başlar. Kendi ifadesiyle çok acayip, civciv sarısı, lüleler halinde aşağı doğru inen bir peruktur bu. Ulagay, perukla birlikte kimliğini de değiştirir ve kendini Hostes Leyla olarak tanıtır. Artık hayatını Hostes Leyla’nın yaptıkları üzerine kurmak zorundadır. Gündüz takıp gece çıkardığı perukla olan birlikteliği Türkiye’den kaçtığı tarihe kadar sürer. Kitabın ikinci kadını yakından tanıdığımız bir isim; Nevval Sevindi. Göğüs kanserine yakalanan Sevindi, kemoterapi tedavisi göreceği için saçlarını kazıtmak zorunda kalır. Çok yakınındaki insanlar dışında kimsenin kendini öyle görmesini istemez ve gayet hoş göründüğünü söylediği uzun sarı peruğuyla çıkar insanların karşısına. Dört kadın içinde peruğuyla en barışık olan da odur zaten. Üçüncü kadın son dönemde çok tartışılan bir olayın kahramanı. Başörtüsü nedeniyle okuluna alınmayan bir öğrencinin perukla yasağı delmesinin öyküsü. Saçını açmamak için sahte saç kullanmak zorunda kalan bu öğrencinin kitapta ismi geçmiyor. Video çekiminde de simsiyah bir dekor üzerine konuşuyor. Peruğuyla en kavgalı olan ve en çok çatışma yaşayan da o. Son kadın ise cinsel kimliğinden dolayı peruk takmak zorunda kalan Demet Demir. Birbiriyle aynı ülkede yaşamak dışında belki de hiç aynı ortamda bulunmayacak, aynı şeyleri söylemeyecek, aynı düşünceleri taşımayacak, aynı şeylere gülmeyecek dört kadının hikayesini anlatan bir kitap yayınlandı. Adı: Peruk Takan Kadınlar. Kitabın adından da anlaşılacağı gibi, bu kadınları ortak noktada buluşturan nesne peruk. Her birinin peruk kullanmaktaki amacı tıpkı hayatı algılamaları gibi farklı nedenlere dayanıyor. Saklanmak, güzel görünmek, korunmak, para kazanmak...
      <br>
       <br>
        Kitap Türkiye’deki toplumsal çatışmaları göstermesi anlamında ilginç bir örnek. Ama peruk bu örnekler dışında da insanlık tarihi boyunca hayatın içinde olmuş. Kimi zaman süslenme amacıyla, kimi zaman statü simgesi sayıldığı için, kimi zaman da görev gereği peruk takmış insanlar. 1960’lı yıllardan sonra ise tamamen moda amacıyla kullanılır olmuş. Bugün kitapta örneği verilenler dışında, saçlarının erken dökülmesinden rahatsız olan erkeklerin ve süslenmek isteyen kadınların tercihi haline geldi.
        <br>
         <br/>
         Çin saç’tan kazanıyor
         <br/>
         <br/>
         Peruk kendi sanayiini de oluşturdu. Ülkeler peruk yapımında kullanılacak saç ihraç ederek para kazanıyor. Bunların başında Çin geliyor. 1.5 milyarlık nüfusu ile dünyanın en kalabalık ülkesi olan Çin, potansiyelini iyi değerlendirip saç ihracı yaparak milyonlarca dolar kazanç sağlıyor. Nitekim bu ülkeden, peruğun moda dünyasının gündemine oturduğu 1960’lı yıllarda, bir yıl içinde 6 bin tona yakın doğal saç ihracı yapılıyor. Bu ülkeleri Kore ve Japonya takip ediyor. Avrupa ve İskandinav ülkelerinin talepte bulunduğu insan saçı pazarında Türkiye’nin de önemli bir yeri var. Peruk imalatı ve ihracatı konusunda büyük bir pazara sahip çünkü. Sentetik ve doğal olmak üzere iki çeşit üretilen perukların fiyatları da oldukça yüksek. Sentetik saçtan yapılanlar daha ucuz, ama güzel görünmek isteyenlerin tercihi doğal saçtan yapılmış peruklardan yana oluyor. İmalatçılar Anadolu’yu dolaşarak saç topluyorlar. Bu nedenle hâlâ kırsal alanlarda genç kızlar, para kazanmak amacıyla saçlarını uzatıyor.
         <br/>
         <br/>
         Binlerce yıldır kullanılıyor
         <br/>
         <br/>
         Peruğun ilk kullanıldığı dönemler Babil ve Asurlular’a kadar uzanıyor. Uzun saçı tercih eden Babil ve Asur erkekleri zaman zaman da peruk kullanmış, Mısırlılar ise sıcak havanın etkisiyle saçlarını kazıttıkları için törenlerde uzun, örgülü ya da kıvırcık peruklar takmış. Romalılar, esir aldıkları insanların saçlarını kazıtarak peruk yapımında kullanmış. Tıpkı esir pazarları gibi, insan saçı pazarları kurulmuş. Bu pazarların en gözdeleri ise Germen ırkından gelenler olmuş. Zaman zaman kilisenin etkisiyle  yasaklansa bile, 17. yy’dan itibaren Avrupa’da peruk kullanımı yeniden yaygınlaşmış. Bu dönemde peruk statü sembolü olarak görülmeye başlanmış. O dönemin Avrupa’sında her mesleğin kendine özgü şeklilleri olan perukları vardı. Doktorlar, avukatlar, subaylar, devlet adamları, elçiler, bilim adamları peruklarına bakılarak ayırt edilebiliyordu. Hâlâ İngiltere’deki mahkemelerde avukatların davalara girerken peruk takmalarının başlangıcı da o döneme dayanıyor.  Geçtiğimiz günlerde İngiltere Adalet Bakanı Lord İrvine peruğu ‘çağdışı’ olarak tanımlayarak; “Toplum olarak peruk takmayı 18. yüzyılda bıraktık, ancak avukatlar bundan vazgeçmedi. Peruk giymenin avukatların daha modern bir imaja sahip olmalarına katkıda bulunacağını sanmıyorum” diyerek bir tartışma başlattı. Avrupa’da insanların peruktan vazgeçmeleri ise Fransız İhtilali’yle oluyor. İhtilalden sonra sadece soylular peruk kullanmaya devam ettiği için, halk peruğu olumsuz bir simge kabul etti ve kullanmadı.
         <br/>
         <br/>
         Sadece şamanizmde var
         <br/>
         <br/>
         Türk kültüründe ise peruk çok yaygın olarak kullanılan bir nesne değil. Sadece şamanizmde önemli bir simgedir. İlk dönemlerde şaman kadınlar arasından seçilirken, sonra erkek şaman tercih edilir. Ama şamanın kadın olması şart olduğu için seçilen şaman uzun saçtan oluşan bir peruk takmak zorunda kalır. İslamiyetin kabulünden sonra erkekler kavuk ve fes; kadınlar ise çarşaf ve başörtüsü kullanır.
         <br/>
         <br/>
         Peruğun Türkiye’nin gündemini yeniden yoğun bir şekilde meşgul etmesi ise YÖK’ün başörtülü öğrencileri üniversitelere almaması sebebiyle bu öğrencilerin peruk takmaya başlamasıyla oldu. Modayı takip eden kadınların daha güzel görünmek; saçları dökülmüş erkeklerin ise kendilerini daha güçlü ve güvenli hissetmek için taktıkları peruk, başörtülü öğrencilerde ve zorunlu nedenlerden dolayı takmak zorunda kalan kişilerde kimlik çatışması yaşanmasına neden oldu.
         <br/>
         <br/>
         Psikologlara göre günlük yaşamında başörtülü olan, ilişkilerini bu kimliğiyle gerçekleştiren öğrenciler sınıfta peruk taktıkları zaman; “Bu ben miyim”, “Neden farklı görünmek zorunda kalıyorum”, “Başkalarının yaşamadıklarını ben neden yaşıyorum” sorularını soruyor ve cevabını bulmakta güçlük çekiyorlar.
         <br/>
         <br/>
         Farklı insanların ortak kimliği
         <br/>
         <br/>
         İşte “Peruk Takan Kadınlar” kitabı tam da bu dönemde yayınlandı. Yönetmen Kutluğ Ataman’ın video çekimi olarak gerçekleştirdiği çalışmanın kitap olarak yayınlanmasını sağlayan ise Gazeteci–Yazar Ruşen Çakır. Peruğun tek başına bir anlam ifade etmediğini söyleyen Çakır, kitabı muhalif olduğu için bastıklarını ve Türkiye gerçeğini anlattığını söylüyor; “Peruğun siyasal bir anlamı var. Oradaki kadınların üzerinde bir anlam ifade ediyor. Hepsi de bir şekilde zorunlu oldukları için takıyorlar. Farklı kimlikteki insanların ortak kimliği haline geliyor. Yazarın özgün eserine müdahale etmek istemedik ve kadınların kendi içlerinde yaşadıklarını daha iyi vermek için olduğu gibi kitap haline getirdik. Bu nedenle bir çok yerde tekrarlar olabilir. Ama tekrarlar ve üslup insanların duygularını daha iyi anlamamızı sağlıyor.” Çakır’a bunlar dışında da peruk kullanan insanlar olduğunu hatırlatıyoruz; “Elbette erkekler de olabilirdi. Ama onlarda bir zorunluluk olarak ortaya çıkmıyor. Daha çok kendi istekleri ile kullanıyorlar” diyor.
         <br/>
         <br/>
         Bir kimlik metaforu
         <br/>
         <br/>
         Kitaptaki dört kadından biri olan Nevval Sevindi ise peruğu bir kimlik metaforu olarak tanımlıyor ve çağlar boyunca kimlik değiştirmek için kullanıldığını söylüyor; “Peruk kimlik ilişkisi  yüzlerce yıldır devam eden bir ilişki. Sadece gizlenmek amacıyla değil; değişmek, değiştirmek, farklı görünmek ve görünmezlik için de kullanıldı. Türkler uzun saçı hep sevmiştir. Şaman geleneklerinde peruk kullanan erkeklere rastlanıyor. Müslüman toplumlarda da saça büyük kudsiyet addedildiği için gizlilik önemli bir yere sahipti.” Sevindi’ye kitaptaki kadınların öyküsünün anlamının ne olduğunu soruyoruz. Aldığımız cevap peruk ile kimlik çatışması arasındaki ilişkiyi anlatmaya yetiyor; “Burdaki kadınlar kendi siyasi kimliklerini, kendilerine dayatılan kimlikleri, zorunlu hallerden dolayı edinmek, değiştirmek zorunda olduklarını görüyor ve perukla beraber yeni bir yorum getiriyor. Peruğun altında görünen, bu ülkenin kimliği aynı zamanda. Türk toplumunun, siyasal–kültürel karmaşasını, kimlik bulanıklığını peruk bir metafor olarak gayet iyi açıklıyor.”
         <br/>
         <br/>
         İsmi de yok, resmi de
         <br/>
         <br/>
         İsmi gizli tutulan başörtülü üniversite öğrencisi anlatıyor...
         <br/>
         <br/>
         “İlginçtir kuafördeki kadın ‘Tesettür peruğu mu?’ diyor, başörtülü görünce. Perçemli ve boyuna kadarmış genelde o model. Zaten dikkat çekmeyecek olan bir renk, kahverengi tonlarında. Biz gerçek saç olan perukları istemedik, sentetik saç olsun dedik.Perukla çok komik göründüğüme inanıyorum. Ve kendi saçım kadar peruğun yakıştığına inanmıyorum... İnsanlar bana bakarken bunun benim saçım olmadığını, bana özgü bir şey olmadığını bildiklerini düşündüğüm zaman vicdanım rahatlıyordu. Başımın açık halinden bir derece daha iyi olduğunu düşündüğüm için, biraz daha rahatlıyordum ama bu bile insana çok acı veriyor... Tamam artık karar verdim, peruğu takacağım diyorsunuz. Sonra, ‘hayır yapamam, zor geliyor’ diye düşüncenizi değiştiriyorsunuz... Bir taraftan vicdan azabı çekiyorsunuz, doğru yapıp yapmadığınızı da bilmiyorsunuz. Diğer taraftan da sonuçta bunu yapmalıydım, geçici bir süre diye moral bulmaya çalışıyorsunuz. Bedeniniz derste, ruhunuz başka yerde oluyor... Sonuçta ruh halinizde değişimler oluyor tabii. Hiç eskisi gibi değilsiniz... Sanki yüzünüze bir maske giriyor, kendinizi tanıyamıyorsunuz....Dokuzdan belli bir saate kadar başka bir insan oluyorsunuz, birdenbire değişip başka bir insan. İki insanı ben bile tanıyamıyorum, aynada. Görüntü olarak da çok farklı oluyorsunuz, ruh haliniz de çok değişiyor. Başörtüyü takınca büyük bir sevince boğuluyorsunuz, artık kurtuldum peruktan diye... Sanki yalan söylemek zorunda kalan bir insan gibisiniz... Peruk bana benden uzak durması gereken korkunç bir şeymiş gibi geliyor...Bilmiyorum, mezun olunca onu herhalde yok ederim gibime geliyor.” (Peruk Takan Kadınlar kitabından.)
         <br/>
         <br/>
         E—mail:osmaniridag@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 18 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12262), [web.archive.org (arşiv bağlantısı)](http://web.archive.org/web/20050302053013/http://www.aksiyon.com.tr:80/yazdir.php?id=12262)
