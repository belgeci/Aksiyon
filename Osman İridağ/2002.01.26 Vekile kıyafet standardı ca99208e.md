# Vekile kıyafet standardı

*Osman İridağ 2002.01.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sokaktaki insanın nereden bulup giyeceği hâlâ çözülemedi. Ama Meclis, ziyaretçilerin ve milletvekillerinin nasıl giyineceğini unutmadı. Önce başörtüsü, ardından mini etek ve pantolon sorunu çözüldü. Artık sembolik tartışmalar bitti derken, bu kez de 'sakal' tartışmaları başladı. Meğerse sakal da siyasal bir sembolmüş
  </font>
 </div>
 <div id="newsText">
  <font class="detail-text">
   Eski SHP milletvekillerinden İbrahim Gürsoy'u hatırlayan var mı? O zamanki SHP Genel Başkanı Murat Karayalçın'ı protesto etmek amacıyla sakal bırakmış ve Karayalçın görevinden ayrılana kadar da kesmemişti. Sakalı o kadar büyümüştü ki, Meclis'te en çok fark edilen milletvekillerinden biri haline gelmişti. Gürsoy, protesto aracı olarak sakalı kullanmıştı. Yakın bir dönemde ise DSP'den geçtiğimiz günlerde ihraç edilen Rıdvan Budak aynı yönteme başvurmuş, partisinin aldığı bir kararı protesto amacıyla bir süre için sakallarını kesmemişti. Her iki milletvekilinin ortak özellikleri ise sol tandanslı partilerde siyaset yapmalarıydı. Çünkü o dönemde milletvekillerinin sakal bırakması yasak değildi. Vekiller hür iradeleriyle istediklerini yapabiliyordu. Şu anda da bir yasak yok. Ama şimdilik. Eğer DSP Samsun Milletvekili Yekta Açıkgöz'ün teklifi destek bulursa yasak başlayacak.  Ve bundan sonra hiç bir milletvekili gerek protesto, gerek inandığı için, gerekse zevk amacıyla sakal bırakamayacak...
   <br/>
   <br/>
   Sakal da siyasal sembol!
   <br/>
   <br/>
   Aslında biraz geç kalmış bir tartışma yaşanıyor. Başörtünün kadınlar için siyasal simge olarak algılandığı bir dönemde, erkekler için de siyasal simge olacak bir unsura ihtiyaç vardı. Yıllardır Meclis'te sakallı milletvekiller varken DSP'li Yekta Açıkgöz'e kadar kimsenin aklına sakalın da siyasal bir sembol olacağı gelmedi. Açıkgöz, milletvekillerine sakal bırakmanın da yasaklanması gerektiğini açıklarken bu niyetini de ortaya koyuyor. İşte Açıkgöz'ün sözleri: "Meclis'e sakalıyla girenlerin cumhuriyete tepkisi olduğunu düşünüyorum. Sakalları cumhuriyet rejimine yönelik eylemdir. Ha Merve Kavakçı'nın türbanı, ha bunların sakalları." Ekonomi iyiye gidiyor, ülke yeniden büyüme trendine geçti, işsizlik bitti, demokratik haklar kazanıldı ve ülkenin en büyük yasama gücü olan Meclis 'gündemsiz' kalmamak için sakalı seçti gibi bir yaklaşımla işin içinden çıkmak mümkün görünmüyor. Bunların hiçbiri gerçekleşmiş değil çünkü.
   <br/>
   <br/>
   Peki bunca sorun varken Meclis'in başörtü, mini etek, defile, pantolon, sakal gibi daha çok kişisel ve sosyal tercihlerle ilgilenmesi doğru muydu? Soruyu kılık kıyafet kuralları denince akla gelen ilk isme, TBMM'nin dört idare amirinden biri olan MHP İstanbul Milletvekili Ahmet Çakar'a sorduk; "Tamam memleketin bu kadar meselesi var ama ahlakı önemsiz mi? İdare edenler de edilenler de her gün konuşuyoruz ekonomiyi. Millet kendi gücüyle ayakta duruyor. Yapılan düzenlemelerin günübirlik yansıması sözkonusu değil, ileriye dönük de pek kıymeti harbiyesi yok. Çünkü borç alıp vererek yaşıyoruz. Elbette bizim ahlak konusunda hukukun çerçevesi içinde izah ettiğimiz bir mesele gündem olacaktır." Çakar, basın halkla ilişkilerden sorumlu amir olarak bu meseleler üzerinde hassasiyet göstermesinin çok doğal olduğunu da ilave ediyor. Sakaldan çok, milli saraylarda defile düzenlenmesinin hukuka ve ahlaka aykırı olacağını söylüyor; "Dolmabahçe Sarayı'nda defile yapmış ve kadın vücudunu teşhir etmişler. Can evimden vuruldum. Bir yandan taşıdığım misyon ve dünya görüşü, diğer yandan görev alanım içinde olduğu için TBMM'ye bağlı saraylarda böyle Türk kültürünü yozlaştıracak etkinlikler yapılmaması için harekete geçtim." Elbette Ahmet Çakar'ın değerlendirmelerinde haklı olduğu yönler vardır. Ama onun haklı ve hassas olduğu yönler bile Meclis gibi yüce bir kurumun, böylesine sembolik konularla gündeme gelmesini ve sembollerle uğraşmasını açıklamaya yetmiyor.
   <br/>
   <br/>
   Sakal zaten yasakmış
   <br/>
   <br/>
   Sakal ve defile birbirinden bağımsız gibi görünen ama özünde aynı yanlışın yapıldığı iki farklı konu. Her iki konunun da birbirinden bağımsız destekleyeni ve karşı çıkanı var. Ahmet Çakar'a sakalı da sorduk tabii ki. Eğer bir yanlışlık yoksa bütün Ankaralı gazetecileri atlatacak bir şey söyledi Çakar. Tabii İstanbullu bir gazeteci olarak onun söylediklerinin ne kadar önemli olduğunu daha sonra Ankara temsilcimiz Adnan Öksüz ile konuştuktan sonra algılayabildik. Çakar'a göre milletvekillerinin kılık kıyafeti ile ilgili yönetmelik tarifinde sakal bırakmak zaten yasakmış; "Bir kasdî maksat olmadığı için yasak uygulanmıyor. Zaten bu derece katı kuramcı davranışları yanlış buluyorum. Milletin vekili sakal bırakıp gelirse ona bırakma diyemeyiz. Sadece tavsiyede bulunuruz. Sakal, başörtüsü siyaset yapmaz. Siyaseti insanın aklı, inancı, kafasındaki bilgi yapar. Ama otoritenin tesisi bakımından kıyafet konusunda da bir standart var."
   <br/>
   <br/>
   Milletvekillerinin nasıl giyeneceğiyle ilgili Meclis tüzüğünün 56. maddesinde ise sakalın yasak olduğuyla ilgili bir şey yok; "Genel kurul salonunda yer alan milletvekilleri, bakanlar, Türkiye Büyük Millet Meclisi Teşkilatı memurları ve diğer kamu personeli ceket giymek ve kravat takmak zorundadırlar. Bayanlar tayyör giyerler."
   <br/>
   <br/>
   Pantolon simge olmaktan çıktı
   <br/>
   <br/>
   Meclis'te kılık kıyafet tartışmaları bu kadarla da sınırlı değil. Bir de Meclis çalışanlarının nasıl giyinmesi gerektiği konusu günlerdir tartışılıyor. 1982 yılında kabul edilen TBMM Disiplin Yönetmeliği'nin 39. maddesi Meclis çalışanlarının nasıl giyinmesi gerektiğini anlatıyor. Son yıllarda yine Ahmet Çakar'ın isminin karıştığı kıyafet denetimi tartışmalarının ardından ilgili maddenin kadınlarla ilgili bölümünde 2 Ocak 2002 tarihiyle düzenleme yapıldı; "Elbise, pantolon, etek temiz, düzgün, ütülü ve sade, ayakkabılar ve/veya çizmeler sade ve normal topuklu, boyalı, görev mahallinde baş daima açık, saçlar düzgün taranmış veya toplanmış, tırnaklar normal kesilmiş olur. Ancak, bazı hizmetler için özel iş kıyafeti varsa görev sırasında kurum amirinin izni ile bu kıyafet kullanılır. Kolsuz ve çok açık yakalı gömlek, bluz veya elbise ile strech, kot ve benzeri pantolonlar giyilmez. Etek boyu dizden yukarı ve yırtmaçlı olamaz. Terlik tipi (sandalet) ayakkabı giyilmez."
   <br/>
   <br/>
   Meclis'te çalışan erkeklerin nasıl giyineceği de en ince ayrıntısına kadar düzenlenmiş. Pantolon tartışmaları sonrası kadınların giyiminde değişiklik yapılmasına rağmen, erkek personelin kurallarında değişiklik yapılmadı; "Elbiseler düzgün, temiz, ütülü ve sade; ayakkabılar kapalı, temiz ve boyalı olacak. Bina içinde ve görev mahallinde baş daima açık bulunacak. Kulak ortasından aşağıda favori bırakılmayacak. Saçlar kulağı kapatmayacak biçimde ve normal duruşta, enseden gömlek yakasını aşmayacak şekilde uzatılabilecek. Sakal yasak. Her gün traş olunacak. Bıyık bırakılacak ise uzunluğu üst dudak boyunu geçmeyecek. Üstten alınmayacak, yanlar da üst dudak hizasında, alt uçlar dudak hizasında kesilecek şekilde bırakılacak. Kravat zorunlu. Kravatı kapatacak şekilde balıkçı yaka ve benzeri süveterlerin giyilmesi de yasak."
   <br/>
   <br/>
   Ziyaretçilere yasak yok
   <br/>
   <br/>
   Meclis'in kılık kıyafetle ilgili düzenlemeleri bu kadarla da sınırlı kalmıyor. Milletvekilleri ve çalışanlar dışında ziyaretçilerin nasıl giyinmesi gerektiği de tartışıldı uzun süre. Meclis'e gelen ziyaretçilerle ilgili spekülasyonlar nedeniyle Ahmet Çakar ısrarla bu konunun altını çizerek, ziyaretçilere hiçbir kısıtlama olmadığını belirtme ihtiyacı hissediyor. Eğer sakal sonrası bu kez de Meclis ziyaretçilerinin nasıl giyineceği gündeme gelmez ve değişmezse şimdilik bu konuda bir yasak yok. İsteyen istediği gibi giyinip gidebiliyor. Ancak genel kurul salonuna girmek isteyenler Meclis çalışanlarının kurallarına uymak zorunda kalıyor.
   <br/>
   <br/>
   Kulislerden ilginç öneriler
   <br/>
   <br/>
   "Meclis kulislerinde konuşulanlara göre" diye başlayan cümleler Ankaralı gazeteciler tarafından oldukça sık kullanılır. Biz de acaba şimdi kulislerde neler konuşuluyor diye merak ettik ve Meclis'te sakaldan sonra ne gibi kılık kıyafet tartışmaları yaşanabileceğini tahmin etmeye çalıştık. Oldukça ilginç öneriler geldi. Meclis'in yüce şahsiyetinin hoşgörüsüne sığınarak, birazcık espri kokan ama kılık kıyafetle ilgili konuların bu kadar çok tartışılmasının gereksizliğini gösteren bu önerileri sıralıyoruz...
   <br/>
   <br/>
   Bıyık, Türk erkeğinin imajını bozuyor. Batılı ülkeler bıyıklı vekiller nedeniyle Türkiye'nin çağın gerisinde kaldığını düşünüyor. Bu nedenle millletvekillerinin bıyık bırakması yasaklanmalı.
   <br/>
   <br/>
   Yeşil renk irtica sembolü olacağı için kravatlarda bu renkler kullanılmamalı.
   <br/>
   <br/>
   Mavi gömlek Bülent Ecevit'le özdeşleştiği için milletvekillerinin mavi renkli gömlek giymeleri yasaklanmalı.
   <br/>
   <br/>
   Meclis çalışanlarının üzerinde yeşil, sarı ve kırmızı renkler aynı anda bulunmamalı.
   <br/>
   <br/>
   Saç traşları nizami olmalı,  çok uzun ya da çok kısa olmamalı.
   <br/>
   <br/>
   Milletvekillerinin takım elbisesi tek renk olmalı, farklı renk giyimine izin verilmemeli.
   <br/>
   <br/>
   EPosta:osmaniridag@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8387-33-vekile-kiyafet-standardi.html), [web.archive.org (arşiv bağlantısı)](http://web.archive.org/web/20130221010637/http://www.aksiyon.com.tr:80/aksiyon/haber-8387-33-vekile-kiyafet-standardi.html)
