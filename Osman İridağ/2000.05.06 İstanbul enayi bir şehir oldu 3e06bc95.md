# İstanbul enayi bir şehir oldu

*Osman İridağ 2000.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul'u siyahbeyaz fotoğraflarla tanıyanlar ya da hâlâ geçen asrın başındaki İstanbul'da yaşayanlar için "Fotoğraflar: Ara Güler" imzası çok şey ifade eder.
  </font>
 </div>
 <div id="newsText">
  <font class="detail-text">
   Nasıl ki bir şehrin öyküsü, romanı yazılabilirse, İstanbul'un son elli yılındaki görsel öyküsü de Ara Güler'in objektifinden belgelendi. İstanbul'da doğup büyüyen ve hâlâ eski İstanbul'u özleyerek yaşamaya devam eden Ara Güler, şehrin şimdiki halinden hiç memnun değil. O kadar ki, artık İstanbul'un fotoğrafını bile çekmek istemiyor. Çünkü çekebileceği hiç bir şey kalmamış. Batı taklitçiliği, özenti ve kapitalizmin acımasızlığı yüzünden şehir eski özelliğini kaybederek bambaşka bir kimliğe bürünmüş. Onun deyimiyle enayi bir şehir haline gelmiş İstanbul.
   <br/>
   <br/>
   Eski şehrin eski adamı Ara Güler röportaj verme konusunda da yeni İstanbul'a davrandığı gibi cimri davranıyor. Uzun bir süre arayıp sormamız ve iki kez randevu tarihinin ertelenmesinden sonra görüşebildik. Ama vefasını da unutmamak gerek. İşgünü olmadığı halde sadece bizimle görüşmek için bürosuna geldi. Konuşmayı sevmeyen "foto muhabiri" (fotoğraf sanatçısı değil) Ara Güler'e eski ve yeni İstanbul'u sorduk.
   <br/>
   <br/>
    Ara Güler, bugünkü Türkiye'nin fotoğrafını tek bir karede anlatmak istese ortaya nasıl bir fotoğraf çıkardı?
   <br/>
   <br/>
   Tek kareyle çok şey anlatılabilir ama bunu ancak çok mühim bir fotoğrafçı yapabilir. Ben bunu yapacak kadar mühim fotoğrafçı değilim.
   <br/>
   <br/>
    Türkiye'de okurlar yüzyılın fotoğrafçısı olarak sizi seçtiğine göre mühim bir fotoğrafçı olmalısınız.
   <br/>
   <br/>
   Umut bekleyen, bunu yansıtan bir yüz olabilir.
   <br/>
   <br/>
    Yarım asırdır fotoğraf çekiyorsunuz. Fotoğrafçı geleceğe belge bırakan bir gözlemci olduğuna göre siz de elli yıl içinde Türkiye'deki değişimi gözlemiş olmalısınız. Nasıl bir değişim yaşadı Türkiye?
   <br/>
   <br/>
   Eskiden enayi enayi şeyler çeker ve onları fabrika sanardık. Bugün Türkiye'de öyle fabrikalar var ki Amerika'da yok. Ben rakamlardan, istatistiklerden falan anlamam. Türkiye bayağı kalkınmıştır. Bazen fotoğraf işleri için fabrikalara gidip görüyorum çok acayip fabrikalar yapılmış. Yaşamda da herşeyde de ilerleme var.
   <br/>
   <br/>
    Teknoloji yaşanan mekanları da değiştirdi. Mekanlarla birlikte objektifinize yansıyan insan suretleri de değişti mi?
   <br/>
   <br/>
   Bizim hayalimizde hep eski İstanbul vardır. Ben hep o İstanbul'u özlerim. Modern şeyler, züttürük hippi tertibi herifler de hoşuma gitmez. Ama onlar dünyanın her yerinde var. Ne bileyim işte eski binalara biraz daha itinalı davranılsa diyorum. Eski geleneğimizi kaybetmememiz lazım. Onu kaybedersek gösterecek hiç bir şeyimiz kalmaz. Benim meşhur bir fotoğrafım vardır; Beyoğlu'nda Saz. Şimdi öyle bir yer yok. Lüks bir gazino yapıp şamdanlarla süslüyorlar ve Türkiye burada eğleniyor diyorlar. Ama bu yapılan da eğlence değil ki. İnsanlar şimdi diskoteklere gidiyor, ben de öyle yerlere gitmiyorum.
   <br/>
   <br/>
   Bizim insanımız beni heyecanlandırıyor
   <br/>
   <br/>
    Fotoğraf çekerken kendiniz için koyduğunuz özel kurallarınız var mı?
   <br/>
   <br/>
   Abi ben dünyanın foto muhabiriyim. Bir sanatçı da öyledir. Ama evvela kendi memleketinin fotoğrafçısı, ressamı, yazarıdır. Sonra evrenseldir. Ben her yerde fotoğraf çekerim ama kendi ülkemde daha çok heyecan duyarım.
   <br/>
   <br/>
    Nedenini de biliyor musunuz?
   <br/>
   <br/>
   Çünkü buranın tadını biliyorum, anladın mı? Memleketimin insanı beni daha heyecanlandırıyor. Halbuki bir Alman'ı çekmek öyle değil. Makinemi bile açmam ya.
   <br/>
   <br/>
   Enayi şehri sevmiyorum
   <br/>
   <br/>
    Hep eskiden eskiden diyorsunuz da hiç yeni İstanbul'u anlatmıyor ve çekmiyorsunuz.
   <br/>
   <br/>
   Eskiler benim için daha çok revaçta. Şimdiki İstanbul İstanbul değil ki, adı İstanbul ama kendisi başka bir şehir. Şimdi enayi bir İstanbul olmuş.
   <br/>
   <br/>
    Size göre bunda Anadolu'dan gelen ve gecekondu mahalleleri oluşturanlar kadar zengin villa sahibi insanların da suçu var? Hadi gecekondulardakiler tamam da zenginler İstanbul'u nasıl kirletiyor?
   <br/>
   <br/>
   Çoğu bir b.ktan anlamaz. Yalıyı parasıyla almıştır. İğreti kalıyorlar o binanın içinde herifler. Sonradan görme zenginler. Ama İstanbullu değildir.
   <br/>
   <br/>
    İstanbulluluk nedir? Mesela siz İstanbullu musunuz?
   <br/>
   <br/>
   Tabii. İstanbul'da doğdum ve büyüdüm.
   <br/>
   <br/>
    İstanbul'da doğmak İstanbul'un ruhunu anlamak için yeterli mi?
   <br/>
   <br/>
   Sonradan gelenler İstanbul'u anlayamadı. Onlar İstanbul gibi olmadı, İstanbul onlar gibi oldu.
   <br/>
   <br/>
   Çekecek fotoğraf bulamıyorum
   <br/>
   <br/>
    Ara Güler denince neden akla hep siyahbeyaz İstanbul fotoğrafları geliyor?
   <br/>
   <br/>
   Renkliler çok para tuttuğu için kimse basmak istemiyor. Ben çekmeye başladığım zaman renkli film yoktu. Senelerdir renkli çekiyorum. Gazeteci bir adamım yani şimdi siyah beyaz çekmiyorum. Dia mı vereyim onlara, enayi miyim? Aslında şimdi çekecek fotoğraf da bulamıyorum. Eski İstanbul çürümüş ve yıkılmak üzeredir. Gidin bakın mahalle aralarına sefaletten başka bir şey yok. Beyoğlu diyorsunuz, Beyoğlu sadece İstiklal Caddesi'nden mi ibaret? Karaköy de, Kasımpaşa da Beyoğlu'dur. Şimdiki insanlar İstiklal'de dört tane dükkan görüyor, orayı Beyoğlu sanıyor.
   <br/>
   <br/>
    Siz nasıl anlıyorsunuz Beyoğlu'nu?
   <br/>
   <br/>
   Şimdi tuhaf bir yer oldu. Dükkanlar böyle değil, başka tertipti. İnsanlar bir kere şapka giyerdi şimdi yok. Kıyafetleri, oturduğu iskemle, dekorasyon başkaydı. Şimdi insanlar Amerikalı gibi giyiniyor. Benim gençliğimde bir milyon nüfus vardı. İnsanlar sokakta birbirine selam verir, hâl hatır sorardı. Şimdi kimse kimseyi tanımıyor.
   <br/>
   <br/>
   Sanatçılık çok zor bir iştir
   <br/>
   <br/>
    Sizi biraz yakından tanıyanlar en çok fotoğraf sanatçısı tanımına kızdığınızı bilir. Kendinizi foto muhabiri olarak isimlendiriyorsunuz. Peki, Türkiye'de hiç fotoğraf sanatçısı yok mu?
   <br/>
   <br/>
   Kendini fotoğraf sanatçısı zanneden bir sürü insan vardır tabii. Ama bu onların fotoğraf sanatçısı olduğunu ispat etmez. Çok zor bir iştir sanatçılık. Kısacık bir röportajda anlatılmaz.
   <br/>
   <br/>
    En az üç sayfa. Çok da kısa olmasa gerek.
   <br/>
   <br/>
   Sanat insanın beyninde teşekkül eden bir şeydir. Resimle, yazıyla ya da müzikle ifade edilebilir. İnsan kendi beyninin içindeki bir mahsûlü dışarı verir. Ben onu yapmıyorum ki. Sokakta olan bir şeyin resmini çekiyorum, o olmasa çekmeyeceğim. Halbuki bir ressam ister maviyi çizer, ister kırmızı yapar, ister ev çizer, ister eşek çizer, ne çizerse çizer. Kafasındakini yapar, kurguladığı şeyi gerçeğe dönüştürür.
   <br/>
   <br/>
    Herkes sokaktaki bir şeyi, mesela bir ağacı aynı görür mü? Kimi fotoğrafçı onu odun gibi çeker, kimi ise tabiatın muhteşem bir güzelliğini ortaya çıkarabilir.
   <br/>
   <br/>
   Bana ne. Herkes farklı çeker ama hiçbiri bir şey değildir. Kadrajı farklı yapabilir ama nasıl yaparsa yapsın aynı şey çıkar. Biri ötekinden daha iyi çeker, o kadar. Biraz iyi olmak da sanatçı yapmaz insanı. Sanat derin bir meseledir.
   <br/>
   <br/>
    Stüdyo fotoğrafçıları pazarlamak istedikleri bir malı istedikleri şekle sokabiliyor. Teknoljinin gelişmesiyle birlikte bilgisayar grafikleri devreye girdi ve şimdi fotoğrafta da sıfırdan yeni bir eser ortaya konabiliyor? Bunun ressamın istediği gibi çizdiği bir resimden ne farkı var?
   <br/>
   <br/>
   Reklam fotoğrafçıları kapitalistin malını satmak için ilan amacıyla çeker. Bu niye sanat olsun, ticaretin bir parçasıdır. Bizim konuştuğumuz fotoğrafla ilgisi yok. Para için çekilmiş bir şeydir. Benim söylediğim basın fotoğrafçılığıdır. Çok eskiden çekilmiş bir fotoğraf tarihi bir belge özelliği taşır. Asırlar boyunca kalır ve arşivlere girer. Ama bir otomobilin reklamını yapmak için çekilen bir fotoğrafın bu özelliği yoktur. Fotoğrafın sanata en çok benzer dalı röportajcılıktır. Bu da Hilton Oteli'ne gidip bir herifle yapılan röportaj değildir. Çıkarsın, gidersin 6 ay, bir sene Endonezya'nın bir adasına, orada araştırmalar yaparsın, gözlemlerde bulunursun, onlarla beraber yaşarsın ve fotoğraflarını çekersin. Hilton Oteli'nde de röportaj olabilir ama bir şeye hizmet etmesi, mesajı olması lazım. Tamam işte bu kadar yeter canım.
   <br/>
   <br/>
    Az evvel küçücük röportajda fotoğrafın sanat olup olmadığının anlatılamayacağını söylediniz ama daha yerimiz dolmadı bile. Sorduğum bütün sorulara çok kısa cevaplar verdiniz.
   <br/>
   <br/>
   Çok konuşuyorum ya..
   <br/>
   <br/>
    İyi ama sizden hayranı olduğunuz İstanbul'un bugünkü fotoğrafını bile alamadık. Siz kabul etmek istemeseniz de yeni bir silüeti var İstanbul'un. Bir tarafta gökdelenler yükseliyor, diğer tarafta gecekondularla şehir genişlemeye devam ediyor?
   <br/>
   <br/>
   Gökdelenler İstanbul'un dışında. Gökdelen İstanbul'un değil, 20. yüzyıl New York'unun sembolüdür. Her şehrin kendine özgü bir silüeti ve o şehri anlatan kareleri vardır. Nasıl her romancının kendine özgü üslubu varsa, şehirlerin de içinde yaşayan insanların yaşantısıyla beraber bir üslubu vardır. Bu adamlar budur denir. Onlardan milletlerin karakteri doğar. Gökdeleni kopya edersen Amerika'yı kopya etmiş olursun.
   <br/>
   <br/>
   Gökdelenleri buldozerle yıkmalıyız
   <br/>
   <br/>
    İstanbul'un üslubu nedir?
   <br/>
   <br/>
   Yalılardaki hayat vardır. Ben İstanbul'un son günlerine şahit olabildim. Sizse ölüsünü görüyorsunuz.
   <br/>
   <br/>
    Şehirler zamanla yeni bir silüet kazanamaz mı? Büyük iş merkezleri, gökdelenler artık kaçınılmaz hale geldi.
   <br/>
   <br/>
   Gökdelenlerin hepsini buldozerle yıkmak gerek.
   <br/>
   <br/>
    Neden?
   <br/>
   <br/>
   Sevmiyorum. İlle sevmek zorunda mıyım? İstanbul'un dışına çıksınlar orada yapsınlar. Bu kadar nüfus da fazla zaten. En çok bir milyon nüfusu olmalı İstanbul'un. Bu kadar nüfus olmaz. Neyi çekeyim beton binaları mı, sıvasız, boyasız yapıları mı? Geçenlerde çıktım dolaşıyorum, hiç bir estetiği olmayan binaların arasına yapılan parklarda çocuklar oyun oynamaya çalışıyordu. Ancak Moğolistan'da vardır öyle yerler.
   <br/>
   <br/>
    O çocukların fotoğrafında ne vardı?
   <br/>
   <br/>
   Çekmedim ki. Çocukları başka bir yerde çekmek isterim. Eskiden park yoktu, annesinin elinden tutar gezerdi çocuklar. Doğal halleriyle çekerdim.
   <br/>
   <br/>
   Email:osmaniridag@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6147-istanbul-enayi-bir-sehir-oldu.html), [web.archive.org (arşiv bağlantısı)](http://web.archive.org/web/20130112054118/http://www.aksiyon.com.tr:80/aksiyon/haber-6147-istanbul-enayi-bir-sehir-oldu.html)
