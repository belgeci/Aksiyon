# Türkiye 10 yıldır Aksiyon soluyor

*Osman İridağ 2004.07.05*

<div bgcolor="#FFFEF6">
 <font>
  <img border="0" height="1" src="/web/20060105113823im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060105113823im_/http://www.aksiyon.com.tr/resim/500/78.jpg" vspace="5"/>
  </p>
 </font>
 <font class="content">
  Aksiyon, 10 yıldır hazırladığı kapak dosyaları ve haberleriyle, hem gündemi yakaladı hem de gündem oluşturdu. Ama asla haber dergiciliği ilkelerinden taviz vermedi.
 </font>
 <p>
  <font class="content">
   Aksiyon nasıl bir dergidir sorusunun iki cevabı var. Biri 10 yıl önce yayın hayatına başladığı günlerdeki cevap, diğeri ise 500’üncü sayıda geriye dönüp baktıktan sonra verilecek cevap. Başlangıçtaki hedef iyi bir dergi çıkarmaktı. İyi dergi nasıl olur sorusunun çok net bir cevabı yoktu ama ortada doğru olmayan örnekler vardı ve biz bunun tersini yapmak için uluslararası dergicilik anlayışını tercih ettik. Aktüel, Tempo, Panorama gibi neredeyse birbirinin aynı olan üç derginin tam karşısında bir yayın anlayışı geliştirdik. Aksiyon yayın hayatına başladığında Türkiye çok renkli televizyonla tanışmakla kalmamış özel televizyonlar da birbiri ardına yayına başlamıştı. Hızlı yaşamak, çabuk tüketmek, trendleri yakalamak, modayı takip etmek döneme damgasını vuran değerler haline gelmişti. O dönemde çıkan dergilerin önceliği de yükselen trendi sayfalarına taşımaktı.
   <br>
    <br>
     Dergicilikle, ‘Dergiler haftanın gündemini gazete ve televizyonlardan farklı olarak daha derinlemesine işleyip okuyucusuna mı sunmalıdır; yoksa kendi gündemini mi oluşturmalıdır?” sorusu hâlâ tartışılır. Genelde dergiler ikinci şıkkı tercih ediyorlardı ama Aksiyon, kendine özgü bir çizgi tutturdu: Ne gündemin tamamen dışında kaldı ne de özel dosyalar yapmaktan uzak durdu. Hem haftanın özetini, en çok konuşulan kişi ve konularını mercek altına aldı, hem de gazetelerin göremediği ya da bilgi bombardımanı altında kaybolan önemli detayları cımbızla çekip okuruna aktardı. Kendi gündemini oluşturan kapak ve dosyalar üretti. Bugün 10 yıllık tecrübeyle çıkardığımız bu sonuçları ilk günlerde rahatlıkla ifade edebildiğimizi söylemek mümkün değil. Yıllar geçtikçe ve tecrübe kazandıkça Aksiyon’un misyonunu daha iyi anlama ve anlatma fırsatı doğdu.
     <br/>
     <br/>
     Yayın hayatına başlarken cumartesiyi piyasaya çıkış günü tespit etmiştik. Derginin hafta sonu rahatlıkla okunabilmesi amacıyla 7 yıl boyunca okurumuzla cumartesileri buluştuk. Ancak daha sonraları görüldü ki, cumartesi bayide olmak derginin en geç perşembe öğleye kadar matbaaya gitmesi demekti. Bu da perşembe ve cuma günü olan olaylar ya da gelişmelerin o haftaki sayıda yer almaması anlamına geliyordu. Bizde hafta denince pazartesiden başlayıp pazara kadar devam eden günler akla gelir. Dolayısıyla çıkış günü dergilerin içeriğiyle ilgili ipuçları verir. Biz de okurların hafta sonu dergi okuma keyiflerini ellerinden almak pahasına bir karar verdik ve çıkış günü olarak pazartesiyi belirledik. Bu da bize dergiyi hazırlamak için cuma gece yarısına kadar zaman kazandırdı. Aktüel, Tempo ve Haftalık gibi dergiler güncellik kaygısı olmadığı için çarşamba ve perşembe günü yayımlanıyor. Bunun da anlamı bu dergiler en geç pazartesi akşama kadar matbaaya gidiyor. Böyle olunca da doğal olarak gündem dışı konulara yöneliyorlar.
     <br/>
     <br/>
     1990’lı yıllar klasik anlamda sağ ve sol tanımının bittiği dönemdi aynı zamanda. Aksiyon’un yayın hayatına başladığı döneme kadar Türkiye’de gazetecilik alanında olduğu gibi dergicilikte de daha çok sol görüşün hakimiyeti vardı. Tırnak içinde ifade etmek gerekirse sağcılardan iyi yazar, gazeteci ve yayıncı olmayacağı fikri hakimdi. Aksiyon “sağ”da yayın yapacak ama klasik sağ anlayışın dışına çıkacaktı. Başlangıçta ortaya koyduğumuz hedefi böyle özetlemek mümkün. 1994 ekonomik krizine rağmen dergiyi çıkarma kararı verilince, o dönemdeki ünlü yazar ve düşünürlerle fikir toplantıları yapılmıştı.
     <br/>
     <br/>
     Ahmet Taşgetiren, Mustafa Kutlu, Ahmet Davutoğlu, Fehmi Koru, Beşir Ayvazoğlu, Davut Dursun, Ali Bulaç, Hüseyin Gülerce, Fikret Ertan, Tamer Korkmaz, Yalçın Çetinkaya gibi “sağ”da olan ancak birbirlerinden farklı düşünen insanların bir araya gelerek yaptıkları toplantılarda Aksiyon’un klasik parti ya da grup dergisi olmaması üzerinde görüş birliğine varılmıştı. Aksiyon’dan önceki dönemlerde “sağ”da birçok haber dergisi denemesine rağmen uzun soluklu başarı gelmemişti. Sonrasında haber merkezini oluşturan bizlerin de katılımıyla yaptığımız toplantılarda derginin yayın ilkeleri belirlendi. İşte Aksiyon’un neden yayınlandığı ve nasıl bir yayın yapacağının deklare edilmiş metni; “Türkiye ve dünya, yeni gelişmelere sahne oluyor. Bu gelişmeleri yakından izlemek; okuyucuya gelişmelerle ilgili doğru haber ve aydınlatıcı yayınlar iletmek gerekli. Nitelikli haftalık derginin görevi, bunu başarmak olmalı. Aksiyon, bu amaçla; “nitelikli” haftalık haber—yorum dergiciliği yapmak için çıkıyor.
     <br/>
     <br/>
     —Aksiyon, önyargısız yayınlar yapacak. Çünkü önyargıların daralttığı bir dünyada “doğru”, “iyi” ve “güzel”in yaşama şansı yok!
     <br/>
     <br/>
     —Aksiyon, belli bir kitle veya cemaate yönelen, o kitle veya cemaatin adına yayın yapan bir dergi olmak istemiyor. Hedef kitlesi bütün olarak Türkiye.
     <br/>
     <br/>
     —Aksiyon, barış ve kardeşlikten yana olacak. İslamî değerlere saldırıda bulunanlara sessiz kalmayacak. Ama aynı zamanda, soğukkanlılığı elden bırakmayacak.
     <br/>
     <br/>
     —İdeolojik çatışmaların körüklendiği bir dönemde Aksiyon, aklı başında yayınlar yapacak, uzlaşma zeminleri arayacak, birleştirici bütünleştirici olacak.
     <br/>
     <br/>
     —Etnik ve dini kimliklere saygı gösterecek. Yıkıcı değil yapıcı, çatıştırıcı değil yatıştırıcı olacak. Aksiyon, her hafta Türkiye’nin gündemini etkileyecek; Türkiye ve dünyada nitelikli haftalık haber—yorum dergiciliğinin standartları ölçüsünde dergicilik yapacak.
     <br/>
     <br/>
     —Toplum, iç ve dış politika, dünya, ekonomi, kültür—sanat, magazin, aile— eğitim gibi konularda, Türkiye’nin en yetenekli yazarlarına sayfalarını açacak.
     <br/>
     <br/>
     —Değişik görüşleri, bir uzmanlaşma uzlaşma zemininde biraraya getirerek, okuyucusuna sunacak. Bütün bunları yaparken, sansasyona, aldatmacaya başvurmayacak, kimseyi karalamayacak. Aksiyon, bu çirkin gazetecilik yöntemine karşı. Çünkü Türkiye ve dünyada bir haftalık dergiye yetecek kadar “gerçek” var.
     <br/>
     <br/>
     —Aksiyon için haber ve yorumda ayrıntı önemli. Farklı bir bakış açısı yakalamak önemli. Gündemi kalın çizgilerle yeniden belirlemek önemli.
     <br/>
     <br/>
     —Gerek muhteviyat ve gerekse görsel estetik önemli. İnsan hakları önemli, çok seslilik önemli, doğruluk ve dürüstlük önemli.
     <br/>
     <br/>
     —Türkiye’nin islami toplumsal dokusunu korumak önemli. Aksiyon için “insan” her şeyden önemli. 10 Aralık’ta Türkiye’de “Aksiyon” başlıyor.”
     <br/>
     <br/>
     Kapak kızı yok
     <br/>
     <br/>
     Girişte Aksiyon’un tercihinin popüler haber dergiciliği anlayışının tersini yapmak olduğunu belirtmiştik. O dönemde yayın yapan dergilerin aksine kapak kızı anlayışını değiştirdik. Aksiyon ilk yayımlandığı günden itibaren konulu kapak yapmayı tercih etti. Diğerleri gibi kadın istismarı yapmak yerine kapak konusuyla ilgili fotoğraf, grafik ya da illüstrasyon kullandı. Aksiyon, ne magazini yok saydı ne ekonomik konuları. Spor, sağlık, siyaset, aktüalite, dış haberler yani insan yaşamına bakan bütün yönler dergi sayfalarında yer aldı. Ama hepsinde de başrolde haber vardı. 10 yıl içinde kendi okurunun ve çevresinin olduğu kadar, Aksiyon’a yabancı olan/kalan/duran grupların da güvenini kazanmayı başardı. Uçtaki azınlıklar dışarıda tutulursa toplumun büyük bölümünde “Aksiyon yazdıysa doğrudur” düşüncesi hakim oldu. Dergiye görüş veren kişiler “Acaba söylediklerim çarpıtılır mı?” kaygısını duymadı. Bu nedenle olsa gerek bu kadar sayı sonra mahkemeye düştüğümüz olay sayısı iki elin parmağını geçmedi. Kapağına kadın fotoğrafı koymayı tercih edenler gerekçe olarak çok satamamalarını gösteriyordu. Aksiyon bu tezleri de çürüttü. Çünkü piyasaya çıktığımız andan itibaren en uzun süre zirvede kalan haber dergisi olduk. Dönem dönem diğerleri birinciliği ele geçirse de genel olarak en çok biz sattık. Bu da Türkiye’de yaygın olan ‘çok yazı okunmuyor, insanlar fotoğraflara bakıp geçmeyi tercih ediyor’ düşüncesinin doğruluğunun tartışmalı olduğunu gösterdi.
     <br/>
     <br/>
     Kaynak dergi olduk
     <br/>
     <br/>
     Kapak ağırlıklı bir yayın tercihinde bulunan Aksiyon, araştırmacılar için de iyi bir kaynak oldu. 8—10 sayfayı bulan kapak dosyaları uzun ve titiz bir çalışma sonucu konunun uzmanlarıyla da görüşülerek yapıldığı için araştırmacılara hazır bir kaynak imkanı sundu. Kapağa çıkardığımız konularda gerektiğinde çuvaldızı kendimize batırdık. Bugüne kadar sağ ya da solda yayın yapan dergilerin kırmızı çizgileri bizim için daha esnekti. Olaylara bu bakış açısı yerine “fotoğrafını çekme” diye tabir edilecek bir yaklaşımla baktık. Gerektiğinde sağın ya da muhafazakar kesimin olmazsa olmazlarını dahi eleştirebilecek bir yayın çizgisi izledik. Aynı şekilde solun tabusu haline gelen konular da kapak sayfalarımızın değişmezleri arasında yer aldı.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=11971), [web.archive.org (arşiv bağlantısı)](http://web.archive.org/web/20060105113823/http://www.aksiyon.com.tr:80/detay.php?id=11971)
