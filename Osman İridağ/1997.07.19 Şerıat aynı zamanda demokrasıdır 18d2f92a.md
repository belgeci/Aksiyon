# Şerıat aynı zamanda demokrasıdır

*Osman İridağ 1997.07.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Haydi Türkiyem sokağa... "Yaşasın Demokrasi" deyip çağdaş olmaya. Haydi... Yetmezse "Kahrolsun şeriat" deyip, yüzünüzü doğudan batıya çevirdiğinizi cümle aleme göstermeye.
  </font>
 </div>
 <div id="newsText">
  <font class="detail-text">
   Haydi.. Haydi... Yolunuz uzun ve zor. Aman dikkat. Sizi kandırmak için "şer" güçler akla gelmedik hikayeler anlatır, sakın inanmayın ha. Derler ki, Hitler'in Almanyası da demokrasiyle yönetiliyordu. Yine derler ki, demokrasi amaç değil araç. Öncelik hukuk devleti. Boşverin siz onları.. "Yaşasın şeriat" demek isteyenler kendilerine kılıf arıyorlar. Sakın ola sormayın nedir şeriat diye. Bir bakarsınız size şeriatın demokratik hukuk devletini amaçlayan, bunun için de demokrasiyi en iyi araç olarak gören bir kurallar bütünü olduğunu söyleyerek, aklınızı karıştırırlar... Duymayın siz onları. Üç maymun mu oynamak gerekiyor, oynayın..  Kapayın gözlerinizi ve kulaklarınızı, bildiğiniz gibi yürümeye devam edin.. Haydi.. Haydi.. Haydi...
   <br/>
   <br/>
   Nedense en küçük bir gerginlik sonucu sokağa çıkıp çağdaşlık isteklerini "kahrolsun şeriat" diye dile getirenleri gördükçe, bugün payına demokrasi kahramanlığı düşen Tansu Çiller'in sözü akla geliyor. Bir güruh ne dediğini, ne istediğini bilmeden ilerliyor. "Bilmemek değil öğrenmemek ayıp" Hadi onlar bilmiyor, ya onları yönlendirenler. Galiba onlar da bilmek istemiyor.
   <br/>
   <br/>
   Bir zamanlar'ın "Bir bilen" kişisi Cumhurbaşkanı Demirel ise galiba bu konuları merak ediyor olmalı ki, genelin aksine merak edip "konunun uzmanına", Sayın Hatemi'ye sormuş. "Nedir bu şeriat?, Şeriatla demokrasi birarada bulunur mu?" Kimse duymak, bilmek istemese de aldığı cevap oldukça ilginç olmuş; "Şeriat hukuk devletinin temel anayasal ilkeleri demektir". Biz de "konunun uzmanına" İstanbul Üniversitesi Hukuk Fakültesi Öğretim Üyesi Prof. Dr. Hüseyin Hatemi'ye sorduk.
   <br/>
   <br/>
    Dün sokaklarda "kahrolsun faşizm; yaşasın demokrasi" diyenler bugün "Kahrolsun şeriat; yaşasın demokrasi" diye bağırıyor. Demokrasiye taraftar olmanın şartlarından birinin de faşizme karşı çıkmak olduğu aşikar. Peki aynı şey şeriat ve demokrasi için de sözkonusu mu?
   <br/>
   <br/>
   Demokrasinin ve şeriatın gerçek anlamı düşünüldüğü vakit bunların birarada bulunamayacak şeyler değil, aksine biri birinden ayrılamayacak olan şeyler olduğu görülür. Çünkü şeriat demek; hukuk devletinin, tabii hukukun temel ilkeleri demektir. Tabii ahlak da; evrensel ahlakla tamamlanan, tabii hukukun temel anayasal ilkeleri demektir. Bu anlamda tabii hukukun temel ilkeleri olmaksızın hukuk devleti olmaz; hukuk devleti olmayınca da, demokrasi asla işe yaramaz. Onun için bunlar biri birinden ayrılamayacak şeylerdir.
   <br/>
   <br/>
    Ama aynı şey değil.
   <br/>
   <br/>
   Çünkü demokrasiyle hukuk devleti aynı değildir. Demokrasi çoğunluk diktatörlüğüne yolaçan bir araç olabilir. Örneğin Hitler'in Almanyası da bir anlamda demokrasiyle idare edilmekteydi. Eğer tek mesele çoğunluğun oylarıyla yönetimin belirlenmesi olarak algılanırsa o zaman faşizm de demokrasi olabilir.  Demokrasiyi hukuk devletinden soyutlarsak hiçbir değeri kalmaz. "Demokrasi" değil, "Demokratik Hukuk Devleti" dememiz ve bunu istememiz gerek.
   <br/>
   <br/>
    Halkın yönetime en etkili katıldığı bu sistem öncelikli olmalı değil mi?
   <br/>
   <br/>
   Ne olursa olsun demokrasi diyemeyiz. Hukuk devleti esastır. Bunun aracı ise demokrasidir. Ama demokrasinin de iki boyutu vardır. Bir kere iyi bir seçim kanunuyla halkın seçtiği insanlar belirli vasıflara sahip olacak; ikincisi sistemde  şeffaflık ve açıklık esas olacak. Yani demokrasi hukuk devletinin bir yöntemi olursa anlamı vardır.
   <br/>
   <br/>
   O manada gerçek anlamıyla hukuk devletinin temel ilkeleri esasen şeriat demektir.
   <br/>
   <br/>
    Şeriat demokratik hukuk devletinin bütün ilkelerini kapsıyor mu?
   <br/>
   <br/>
   Şeriat hukuk devletinin temel anayasal ilkeleri demektir zaten. Hukuk devleti "Adalet Devleti" demektir ve iki alt ilkesi vardır. Birincisi dil, din, cins ırk farkı gözetilmeksizin herkesin  eşit olması. İkincisi ise yöneticilerin seçilmelerinde ve kamu görevlilerinin atanmalarında, ödülde ve cezada istihkak, liyakat ve oran adaletinin sağlanması. Bunlar değişmez ilkelerdir. Hatta bizim anayasımızda da değiştirilmesi dahi teklif edilemeyecek bölümler var. İslam, "Hukukun üstünlüğü ilkesi"ni ve temel anayasal ilkelerin değişmezliğini ve üstünlüğünü Kur'anı Kerim'de apaçık ifade etmiştir. Dolayısıyla demokratik hukuk devleti  kavramı ile şeriat sistemi arasında, hiçbir karşıtlık yoktur. Cumhuriyet kavramı da ilahi tabii hukukun, dolayısı ile evrensel şeriatın bir kavramıdır.
   <br/>
   <br/>
   Siz şimdi  "Kahrolsun Şeriat" diye bağıranların farkında olmadan demokratik hukuk devletine karşı çıktıklarını mı söylüyorsunuz?
   <br/>
   <br/>
   Evet, çünkü bu insanlar, yani kendini çağdaş ve laik diye tanımlayanlar muhtevaya bakarak düşünmeye alışmadıkları için bu hatayı hep yapıyorlar. Tanzimat Fermanı imzalandığı zaman da benzer bir durum yaşandı. Gülhane Hattı Hümayunu güçlünün iradesinden vazgeçilerek tabii hukukun temel ilkelerine, yani şerata dönüş isteğinin bir ifadesiydi. Şer'i, temel, akli kurallardan uzaklaşıldığı için devletin bu hale düştüğü söyleniyor ve yine onlara dönüş isteği ifade ediliyor.
   <br/>
   <br/>
    Bu, insanların neden şeriata karşı olduklarını tam açıklamıyor. Siz ne kadar şeriat eşittir demokratik hukuk devleti deseniz bile bin 300 yıllık İslam tarihinde ilk dört halife devri dışında İslam ülkeleri hiç demokrasiyle idare edilmemiş. Dolayısıyla insanlar teoride varolandan ziyade pratikte uygulanandan etkilenerek, şeriata farklı anlamlar yükleyebiliyorlar.
   <br/>
   <br/>
   Zaman zaman İslam adı altında görülen yönetimlerde şeriatın yanlış uygulandığı olmuştur. Bunlar şeriat kelimesini kötüye kullanmışlar. Şimdi çağdaşlık, laiklik terimleri nasıl kötüye kullanılabiliyorsa, şeriat terimi de tarihi bir yanlış birikim sonucunda yanlış anlamlar verir olmuştur. Ama bu şeriatın böyle olduğu anlamına gelmez. Kur'anı Kerim'de de Hacc suresinde bu açıkça belirtilmiştir. "Senden önce gelen hiçbir peygamber yoktur ki şeytan onun arzusunu, onun tebliğini, onun yapmak istediği idealini bozmaya çalışmış olmasın". Kur'anı Kerim tebliği yazılı olarak bozulmayacaktır. Ama Resuli Ekremin getirdiği İslamın, o tek evrensel dinin son tebliğine tatbikatta birşeyler karıştırılacaktır. Ama bu şeriatın böyle olduğu anlamına gelmez. Önemli olan Kur'an'da yazılanlar; tatbikatta yapılan yanlışlıklar değil.
   <br/>
   <br/>
    Demokratik hukuk devletinin, dolayısıyla şeriat hukukunun uygulanmasında en doğru aracın demokrasi olduğu hususunda bütün İslam alimleri hemfikir değil. Demokraside Allah'ın emirlerini uygulamanın imkansız olduğunu söyleyenler var. Hangisi doğru?
   <br/>
   <br/>
   Demokrasinin kötüye kullanılması onların bu şekilde düşünmelerine neden oluyor.  Bir grup demokrasiyi sanki hukuk devletinin aracı değilmiş de, İslama karşı bir rejimin adıymış gibi algılıyor. Dolayısıyla demokrasiyi İslamın karşısında gösteriyorlar. Oysa demokrasi hukuk devletinin bir aracı olmalıdır. Medine dönemi gibi Peygamber Efendimiz tarafından yönetilen örnek bir devlet olmadığı müddetçe hukuk devletinin yegane aracı demokrasi olacaktır. Medine döneminde hukuk devleti ilkelerini Alahü Teala seçtiği bir peygamberle tebliğ etmiştir. Ancak insanların Hz. Muhammed'e (S.A.V) biat etmelerini sağlamamıştır. Eğer Medineliler Hz. Peygamber'e biat etmese ve onu Medine'ye davet ederek bir devlet kurmamış olsalardı bile Peygamber yine peygamber olacaktı. Hz. İsa'nın peygamberliği gibi. Ama Hz. İsa aynı zamanda devlet reisi olmadı, Hz. Peygamber ise, Allah'ın iradesi de bu yöndeydi, insanlığa son derece mükemmel bir hukuk devleti örneği verdi. Peygamberliği Allahü Teala tarafından verildi. Ama devlet reisi olması biatla oldu. Medineliler onu kendilerine lider seçtiler.
   <br/>
   <br/>
    Şeriat insanın günlük hayatını tanzim eden kuralları da içeriyor. Kişinin bütün yaşam tarzının kurallarla sınırlandırılması nasıl temel insan haklarına uygun oluyor?
   <br/>
   <br/>
   Şeriat sadece temel ilkeleri kapsar, bir de onu tamamlayan tabii ahlak vardır. Bu da İslama dahildir. Ama şeriat derken temel anayasal ilkeleri anlamak lazım. Mesela sabah şu saatte kalkıp, dişlerini misvaklayacaksın, yapmazsan kafir olursun, cehennemlik olursun diye bir kural yok. İnsanın bütün hayatını aynı müeyyideye tabi kılan ve sımsıkı cendereye alan bir İslam anlayışı her iki taraftan da yanlıştır. Bazıları övmek için,  bazıları yermek için bunu söyler. Tıpkı İslamda hırsızın eli kesilir örneğinde olduğu gibi. Bu gayet uygundur diyen de var; barbarlıktır, canavarlıktır diyen de. İslam hep bunlardan, yani yanlışta birleşip, değer yargılarından ayrılanlardan çekmiştir. Bir kere İslamda ne varsa akla uygundur, tersi sözkonusu olamaz. "Güzel", "hüsn" vahye göre de akla göre de güzeldir. Vahiy ve akıl çelişkisi mantıken imkansızdır.
   <br/>
   <br/>
    İslam tarihi boyunca şeriatın kurallarına uymayanlara cezalar verildiği görülüyor.
   <br/>
   <br/>
   Her çağda böyle şey olmamıştır. Osmanlı'da  çoğunlukla böyle olmamıştır.  Yanlışlar yapılmış olsa bile bizim de Katolikler gibi davranmamız gerek. Nasıl onlar geçmişte engizisyon mahkemelerinin suçunu, günahını yüklenip, bunu kompleks yapmıyorsa, yine insanlık için çalışıyorlarsa, insanlık için en hayırlı ümmet haydi haydi böyle davranmalıdır. Hem Kur'anı Kerim ne buyuruyor; "Onların sorumluluğu onlara, sizinki size. Siz onların yaptığından mesul değilsiniz" Yeter ki biz bu çağda İslamın doğrusunu bulalım.
   <br/>
   <br/>
    İslamın doğrusunda mini etekle kişinin istediği yerde dolaşması var mı?
   <br/>
   <br/>
   Ahlaka uygun olmayan herhangi bir giyim önlenebilir tabii.
   <br/>
   <br/>
    Bu temel insan hakkına aykırı değil mi?
   <br/>
   <br/>
   Değil. Çünkü düşünce hürriyeti sınırsızdır. Ama eylem hürriyeti toplumun diğer üyelerine zarar vermemekle sınırlıdır.
   <br/>
   <br/>
    Bu düşünce mevcut sistemde "kara çarşafın göz zevklerine zarar verdiğini, bu yüzden çarşafa karşı olduklarını" söyleyenleri haklı çıkarıyor.
   <br/>
   <br/>
   Ama çarşaf giymek ahlaka aykırı değil.  Sokakta çarşaf giyene karışılmaz, ancak belirli disiplin kurallarına uymadığı söylenebilir. Estetiğe bir ölçüde karışılamaz. Estetik yargıları, zevkler subjektif olur. "Sen bugün sarı giydin benim göz zevkimi bozdun, şu halde mesela sarıyı sevmeyenler çoğunlukta olursa sarı giyenleri yasaklarlar." Bu olmaz. Ama başkasına zarar vermeye de müsaade edilmez. Fakat müsaade edilmemesi demek açık saçık giyineni falakaya yatırmak, hapse atmak anlamına gelmez.
   <br/>
   <br/>
    Ne anlamına gelir ve çözümü nedir?
   <br/>
   <br/>
   Nasihat etmek, uygun bir dille uyarmaktır çözüm. Sonra da evine götürerek uygun giyinmesini sağlamak. Osmanlılarda da bazen böyle kanunlar çıkarılmıştır. Bunlar da yerine göre her zaman doğru kanunlar olmamış. Yapılmaması gereken müeyyideler konmuş.
   <br/>
   <br/>
    Tam demokrasiyi savunanlar kendi sistemlerinde şeriatla yaşamak isteyenlere yer olduğunu söylerken, şeriatın hakim olduğu bir ülkede kendilerine sınırsız özgürlük hakkı tanınmayacağını söylüyor.
   <br/>
   <br/>
   Çok saçma bir laf. Tam aksine demokraside baskı grupları Müslüman bir ülkeyi o hale getiriyorlar ki, Müslüman tanınan birisiyle alışveriş yapmama direktifi resmi sayılacak metinlere bile girebiliyor.
   <br/>
   <br/>
    Böyle düşünenler bugünkü uygulanan anlamıyla demokrasiyi değil, ideal demokrasiyi kastediyorlar.
   <br/>
   <br/>
   İdeal demokrasi yeryüzünde bugün yoktur ama; şunu da Müslümanlar olarak açık yüreklilikle itiraf etmek zorundayız. Bugün Almanya, Fransa gibi Batı demokrasilerinin, tabii hukukun  hukuk devletine yaklaşma oranı hemen bütün İslam ülkelerinden üstündür. Onu söylüyorlarsa haklılar.
   <br/>
   <br/>
    Ya bizdeki demokrasi. Mevcut sistemimizi şeriat, yani ilahi ve evrensel tabii hukuk  kuralları açısından değerlendirirseniz, ortaya nasıl bir tablo çıkıyor?
   <br/>
   <br/>
   Bu konularda cevap verebilmek için bugün en azından orgenaral veya mültimilyarder olmalısınız ki başınıza bir şey gelmesin. Onun için bu suruyu müsaadenizle cevaplamıyorum.  Hanei fakiranemde evlad ü ayal var. Kur'anı Kerim'in "melei mutrefin" olarak nitelendirdiği hakim baskı gruplarını ürkütmeyelim.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2785-seriat-ayni-zamanda-demokrasidir.html), [web.archive.org (arşiv bağlantısı)](http://web.archive.org/web/20120130112709/http://www.aksiyon.com.tr:80/aksiyon/haber-2785-seriat-ayni-zamanda-demokrasidir.html)
