# TERÖR REYTİNGİ

*Osman İridağ 2001.10.06*

<div>
 <p class="spot">
  Terör olayının görünen yüzünü günlerdir gazete ve televizyonlardan takip ediyoruz. Ama bir de görünmeyen tarafı var. Bütün dünya olarak içine girdiğimiz savaş histerisiyle birlikte (olumlu ya da olumsuz) reytingi yükselenler, rant elde edenler, acı ve gözyaşları üzerinde yapılan espriler var
 </p>
 <p class="metin">
 </p>
 <img border="0" src="/web/20020427114922im_/http://www.aksiyon.com.tr/2001/357/resimler/teror.jpg"/>
 <p class="metin">
  Bu yazı yazılırken savaş henüz başlamamıştı. Yazıya böyle giriyorum çünkü öyle bir hale geldik ki; 'Amerika ne zaman Afganistan'a girecek' demeye başladık. Sanki başlayacak olan savaş değil de bir eğlence gibi, histeri halinde haydi artık başlasın diyoruz. ABD ve Batı ülkelerinde yapılan savaş karşıtı gösteriler ne yazık ki medyadan gereken desteği görmüyor.
 </p>
 <p class="metin">
  Terörün öbür yüzü
 </p>
 <p class="metin">
  11 Eylül'de ABD'de meydana gelen terör olayı pek çok masumun ölmesine, binlerce insanın acı çekmesine neden oldu. ABD imaj kaybetti, özgürlükler kısıtlandı. Yeni Dünya Düzeni yeniden tanımlanmaya başladı. Artık bizi nasıl bir dünyanın beklediğini, terörün görünen yüzünü günlerdir gazete ve televizyonlardan takip ediyoruz. Ama bir de terörle birlikte reytingi yükselenler, terörden rant elde edenler ve acılar üzerinde yapılan espriler var.
 </p>
 <p class="metin">
  Bugüne kadar terörzedeleri çok okudunuz, şimdi de karşınızda terörzadeler. Kimbilir belki farkında değilsiniz ama onlardan biri siz bile olabilirsiniz. Ya da biz...
 </p>
 <p class="metin">
  Savaş sanayii
 </p>
 <p class="metin">
  Terör sonrası gelinen savaş ihtimalinden en kârlı çıkanlar şüphesiz silah lobileri oldu. Dünya kamuoyunu yönlendirmeyi başaran silah tüccarları her zaman savaştan yana oldular. Onların gayretleri sayesinde dünyanın pek çok ülkesinde karışıklıklar yaşanıyor ve neredeyse her ülkenin içerde ya da dışarda düşmanları var. En bilinen örnek biz olsak gerek. Türkiye yıllarca Güneydoğu'da terörle mücadele etti. Bu süre içinde enflasyonun yükselmesi pahasına Türkiye, bütçeden en çok payı askeri harcamalara ayırmak zorunda kaldı. Milyarlarca dolar ekonomiye kazandırılmak yerine silaha yatırıldı. Aynı şekilde PKK da çeşitli yollardan kazandığı parayla silah alma yoluna gitti. Bu terörden hem Türkiye, hem de Güneydoğu'da yaşayan insanlar zarar gördü. İki tarafın zararı ise en çok silah sanayiine yaradı. Bosna'da olanlar, İran–Irak Savaşı, Somali'nin yaşadıkları, Körfez Savaşı ve daha pek çok silahlı mücadele bütün diplomatik girişimlere rağmen silah tüccarlarının daha da palazlanmalarına neden oldu.
 </p>
 <p class="metin">
  Korku fırsatçıları
 </p>
 <p class="metin">
  Gazetelerde yer alan haberlere göre başta ABD olmak üzere bir çok gelişmiş ülkede olası saldırılara karşı insanların başta gaz maskesi olmak üzere nükleer bir savaş tehlikesine karşı hazırlıklara başladıklarını öğreniyoruz. Elbette ki bunlar savaş korkusuyla insanların içgüdesel olarak yaptıkları işler. Ancak savaşın yan sanayii olarak tanımlayabileceğimiz bu ürünleri satanların kazançlarını da gözardı etmemek gerek. Eğer ABD bombalanmasa ve savaş ihtimali olmasaydı kimse bu ürünlere talepte bulunmayacaktı. Haydi bunları arz talep olarak değerlendirelim ama İngiltere'de bir çiftçinin sahip olduğu sığınaktaki barınma yerlerini satışa çıkarmasına ne demeli? Mike Parrish adındaki çiftçi olası nükleer saldırı ihtimaline karşı 1952 yılında inşa edilen ve 600 kişiyi barındırma kapasitesi olan sığınağı, elli ayrı aileye herbiri 70 milyar lira karşılığında satışa çıkardığını söylüyor. Üstelik herkese de satmayacağını, talep eden kişinin uygun olup olmadığına yapacağı bir mülakattan sonra karar vereceğini belirtiyor.
 </p>
 <p class="metin">
  Savaştan başka haber yok
 </p>
 <p class="metin">
  Terörle birlikte işi kolaylaşan kurumlardan biri de medya oldu. Gerek televizyonlar, gerekse gazeteler neredeyse tek haber olarak savaşa yer vermeye devam ediyor. Türkiye'nin kendi içindeki sorunlar bile unutuldu. Ekonomik kriz, anayasa paketi, demokratikleşme çabaları gibi konular dahi gazete sayfalarında genişçe yer almıyor. Terör medyanın haber ihtiyacını karşılamakla kalmadı, terörle birlikte yeni yüzler girdi hayatımıza. Uluslararası kanalların, en çok izlenen haber bültenlerinin sunucuları başta olmak üzere haber porogramcıları, spikerler neredeyse evimizin başkonuklarından biri haline geldi. Gazete ve televizyonların Washington ve New York muhabirleri ekranları işgal etti.
 </p>
 <p class="metin">
  Körfez Krizi sırasında CNN Bağdat muhabiri olarak ünlenen Peter Arnett olmak isteyen ünlü gazete ve televizyoncular şimdiden soluğu Pakistan ve Afganistan'da aldı. Kurumlar birbiriyle yarışırken tarihi olaya tanıklık eden gazeteciler de birbirleriyle kıyasıya bir yarış içine girdi. Başta Amerika olmak üzere Batılı ülkelerde, uzmanlığı Ortadoğu ya da Orta Asya olan stratejistlerin söyledikleri önem kazandı. Ortadoğu muhabirleri uluslararası kanalların vazgeçilmezleri arasına girdi.
 </p>
 <p class="metin">
  Mesleği stratejist
 </p>
 <p class="metin">
  Türkiye bir ay öncesine kadar ekonomistlerin gözde olduğu bir ülke iken, şimdi ekonomistler de tahtlarını kaybetti. Onların yerini ise uluslararası terör uzmanları, siyaset bilimciler ve stratejistler aldı. Türkiye gündeminin değişmez isimleri olan İslamcı uzmanlar(!) da bu dalgadan fazlasıyla nasiplenenler arasındaydı.
 </p>
 <p class="metin">
  Aaa arkanda terör var!
 </p>
 <p class="metin">
  Terör eylemlerinin belki de en acısı internet sitelerinde yaşandı. Bombalama eyleminden bir hafta sonra Amerika'nın ünlü internet sitelerinde yayınlanan fotoğraflarda, yaşanan trajedi espri konusu yapıldı. Türkiye'deki bir çok gazete de bu sitelerden alıntı yaparak bu fotoğraf ve esprileri yayınladı. Yeni ikiz kulelelerin nasıl olması gerektiği, uçak saldırılarına karşı yeni binaların nasıl bir mimariyle inşa edilmesi gerektiği anlatıldı. Muhtemel savaşı Taliban'ın kazanması halinde George Bush'un nasıl sakal bırakıp takke giyeceği resmedildi. İkiz kulelerin tepesinde hatıra fotoğrafı çektiren bir turistin arkasına montajlanan uçak kastedilerek "Arkana baksana turist" yazıldı ve binlerce ölümün yaşandığı olaylar espri konusu yapıldı. Peki nasıl oluyordu da bu kadar acının yaşandığı bir olay dahi espri konusu haline getirilebiliyordu. İşte burda sözü uzmanına bırakıyor ve psikiyatrist Ender Karaca'ya bunun anlamını soruyoruz; "Mizah gerek kitle iletişim araçları gerekse aktüel, sosyal insani ilişkiler çerçevesinde eğlenerek öğrenme ya da öğrenerek eğlenme güdüsünü tatmin eden bir zemine sahiptir. Böyle olmakla birlikte, kimi zaman gerçeğin rahatsız edici çatışmalarını azaltmak amacıyla olgun ve kabul edilebilir bir savunma mekanizması olarak da işlev görebilir. Bu anlamda mizah terapi amaçlıdır. Mizahın kabul edilmesi zor, kötü bir olayı ya da kişinin güvenlik alanını sarsacak denli tedirginlik ve tehdit oluşturan bir konuyu, abartarak bir duyarsızlaştırma oluşturucu ve böylece daha ciddi dramatik yıkımları önleyici özelliği de vardır. Yine mizah, bütünlüğü sarsıcı dramatik bir travma sonrasında oluşan toplumsal düşkırıklıklarını, sisteme olan güven zaafiyetini, otorite figürüne karşı saygının yitimini ve neşeye duyulan gereksinimi bir bileşim içinde yansıtır. Her savunma mekanizmasında geçerli olduğu gibi, mizahın da problem çözümünde sadece bir kaçış olarak kullanılması, duyarsızlaşmayı artıracağından çözümsüzlüğü kabullenme sürecine de dönüşebilir ki, bu mizahın istenmeyen bir etkisidir."
 </p>
 <p class="metin">
 </p>
 <p class="arabaslik">
  DÜNYA'DA TERÖRÜN TOP 10'U
 </p>
 <p class="metin">
  George W. Bush; Seçimleri kılpayı kazanan ABD Başkanı Bush, törer sonrası Amerikan halkından beklemediği oranda destek gördü.
 </p>
 <p class="metin">
  Üsame bin Ladin; Yeni Dünya Düzeni'nin öncülüğünü yapan dünyanın en süper devletinin ne kadar savunmasız olduğunu ispatlayarak, belki de yapmadığı bir eylemle efsane haline geldi.
 </p>
 <p class="metin">
  Molla Ömer; Afganistan'ı dışarıya kapatarak baskıcı bir sistemle ülkeyi yöneten Taliban liderinin tavrı pek çok insanın kaderini etkiledi.
 </p>
 <p class="metin">
  General Pervez Müşerref; ABD'nin, Taliban ve Üsame bin Ladin'le mücadelesinde en çok ihtiyaç duyduğu isimlerden biri haline geldi. ABD, Pakistan'a kestiği yardımlara yeniden başladı.
 </p>
 <p class="metin">
  Colin Powell; ABD Dışişleri Bakanı olarak en çok öne çıkan isimlerden biriydi.
 </p>
 <p class="metin">
  Dick Cheney; Onun için gölge başkan diyorlardı. ABD'nin bombalandığı günlerdeki tavrıyla gölge sıfatını da kaldırmayı başardı.
 </p>
 <p class="metin">
  Muhammed Atta; FBI'ın açıkladığı teröristler listesinde en çok öne çıkan ve tartışılan isimdi.
 </p>
 <p class="metin">
  Rudolf Giuliani; New York Belediye Başkanı Giuliani, ikiz kulelerin yıkılması sonrası kamuoyu önündeki tavırlarıyla pek çok Amerikalının gönlündeki başkan adayı olmayı başardı.
 </p>
 <p class="metin">
  General Raşit Dostum; Uzun yıllar sadece Türkiye tarafından desteklenen Özbek General, Taliban karşıtı eylemlerinde yalnızlıktan kurtuldu.
 </p>
 <p class="metin">
  Zahir Şah; 1973 yılında tahtından indirilen Afganistan devrik kralı Zahir Şah yeni süreçte, ABD'nin Afganistan için düşündüğü yönetim şeklinde en etkili isim.
 </p>
 <p class="metin">
 </p>
 <p class="arabaslik">
  TÜRKİYE'DEKİ TOP 10'U
 </p>
 <p class="metin">
  İsmail Cem; Körfez Krizi sırasında Turgut Özal'ın üstlendiği misyona aday çıkmadığı için en çok öne çıkan isim olmayı başardı.
 </p>
 <p class="metin">
  Mehmet Ali Birand; Savaş tecrübesine sahip gazetecilerden olan Birand, ABD'den yaptığı canlı yayın ve röportajlarla dikkat çekti.
 </p>
 <p class="metin">
  Hüsnü Mahli; Ortadoğu uzmanı bir gazeteci olan Mahli gazete ve televizyonların görüşlerine sıklıkla başvurduğu isimlerden biri oldu.
 </p>
 <p class="metin">
  Doğu Perinçek; Amerika'ya karşı yapılan eylemi açıkça destekleyen ve sevinen bir isim olarak öne çıktı.
 </p>
 <p class="metin">
  Cengiz Çandar; Hem Ortadoğu'yu hem de Amerika'yı yakından tanıyan Çandar, yorumlarıyla tecrübesini konuşturdu.
 </p>
 <p class="metin">
  Mahir Kaynak; Bütün terör olaylarını aynı mantıkla açıklasa bile görüşlerine en çok başvurulan uzmanlardan biriydi.
 </p>
 <p class="metin">
  Abdullah Öcalan; PKK'ya siyasi destek veren ülkelerin son olayların akabinde PKK'yı da terör örgütü kabul etmesi ve Üsame bin Ladin için Öcalan modelinin önerilmesiyle dış desteğini kaybetti.
 </p>
 <p class="metin">
  Afganistan'daki Türk okulları: Gönüllü kişilerce açılan okullarda verilen eğitimin önemi geç de olsa anlaşıldı.
 </p>
 <p class="metin">
  Haber kanalları; Savaş ihtimaliyle birlikte sıcak haber sıkıntısından kurtuldular.
 </p>
 <p class="metin">
  Simultane tercüme yapanlar; Tıpkı on yıl önce Körfez Savaşı'nda olduğu gibi uluslararası basın toplantılarını anında Türkçe'ye tercüme ederek yeniden gündeme geldiler.
 </p>
 <br/>
 <center>
  <a class="anaorta" href="http://web.archive.org/web/20020427114922/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/357/haberler/4.htm), [web.archive.org (arşiv bağlantısı)](http://web.archive.org/web/20020427114922/http://www.aksiyon.com.tr:80/2001/357/haberler/4.htm)
