# En medyatik psikiyatrist Özcan Köknel:

*Osman İridağ 2001.04.14*

<div>
 <p class="baslik">
  BASINDAN FAZLASIYLA YARARLANDIM
 </p>
 <p class="spot">
  Psikiyatri denince tartışmasız  en çok onun ismi akla gelir.  Bu konunun bir de psikiyatrik  boyutunu öğrenelim denince  hemen Özcan Köknel aranır.  Nerede bir tartışma, nerede  bir kavga, nerede bir terör  varsa, bilgisine başvurmak  için orada o vardır. Çünkü  bütün olayların psikiyatrik  boyutunu en iyi o bilir! İşte  psikiyatri kelimesi ile  özetlenebilecek bir hayat ve  Özcan Köknel...
 </p>
 <p class="metin">
 </p>
 <img border="0" src="/web/20020329152602im_/http://www.aksiyon.com.tr/2001/332/resimler/En.jpg"/>
 <p class="metin">
  'Bir Kelime Bir Hayat' dizi röportaj olacak. İsimlerini çok duyduğunuz kişilerle konuşacağız. Çok tekrar olacak ve belki de çok sıkılacaksınız. Çünkü onları sürekli gazete ve televizyonlarda görüyor, neler düşündüklerini, az çok biliyorsunuz. Zaten onlar da çok konuştukları ve çok göründükleri için bu sayfalarda yer alacaklar. Bu isimlerin bildiğiniz yönleri belki çok ama bilmediğiniz özellikleri de var. Mesela gazetecilerin en büyük yardımcılarıdırlar. Medyada çok görünmeyeyim, inandırıcılığım kaybolur diye düşünmezler; kim mikrofon uzatır, kim bir soru sorarsa itiraz etmeden yardım ederler. Haberde bir de uzman görüşü olsun denildiği zaman ilk onlar gelir aklımıza. Onlar bizi, biz de onları severiz.
 </p>
 <p class="metin">
  Bazıları bu ilgiyi ranta çevirip meşhur olsa bile, hepsi böyle davranmıyor. Bu dizi röportajda hepsi olacak. Kim inandırıcı, kim değil? Kim samimi, kim rol yapıyor? Maalesef bu soruların cevapları olmayacak. Sadece medya ile büyüyen ve medyatik olan bu isimlerin hayatlarından kesitler sunacağız. Kararı siz vereceksiniz....
 </p>
 <p class="metin">
  "Kolay ulaşılabilen biriyim"
 </p>
 <p class="metin">
  —Özcan Bey neden psikiyatri denince ilk siz akla geliyorsunuz?
 </p>
 <p class="metin">
  Benim bu işe başladığım yıl 1954. Geçen süre içinde asistan, uzman, doçent, profesör ve yönetici olarak psikiyatri ile ilgili bir çok bilimsel dernekte sekreterlik ve başkanlık yaptım. Hayatımın neredeyse 50 yılında psikiyatri vardı ve onunla özdeşleştim. Elimden geldiği kadar yazı, kitap ve araştırmalarımla toplumu aydınlatmaya çalıştım;  çeşitli gazetelerde, televizyonlarda ve yayınlarda görüşlerimi belirtme imkanı buldum.
 </p>
 <p class="metin">
  —Medya olarak neden sizi çok seviyoruz. Psikiyatri ile ilgili en küçük bir konuda dahi akla ilk sizin isminizin gelmesinin nedeni bu işi en iyi bilen kişi olmanız mı, yoksa kolay ulaşılan biri olmanız mı?
 </p>
 <p class="metin">
  Valla en iyi bilip bilmediğimi bilemem ama benim hiç kimseye karşı bir önyargım, art niyetim yoktur. Bir soru sorana, yardım isteyene mesleğimin verdiği alışkanlıkla, gücüm yettiği ölçüde yardım ediyorum. Bu açıdan daha kolay ulaşılabilir bir kişi oldum.
 </p>
 <p class="metin">
  "Bildiklerimi anlatmayı medyadan öğrendim"
 </p>
 <p class="metin">
  —Genç gazetecilere çok faydanız oldu. Gazete ve gazetecilerin tanınmanızda, popülaritenizin artmasında ve mesleğinizdeki başarılarda katkısı var mı?
 </p>
 <p class="metin">
  Mutlaka tanınmamda, ismimin duyulmasında etkili oldu. Ben de basından çok fazlasıyla yararlandım. Bana sordukları sorular, iyi bilmediğim konularda bilgi sahibi olmaya zorladı. Sorulan her türlü soruya doğru ve bilimsel cevap vermek için daha çok araştırma yapmak durumunda kaldım. Gazeteler sayesinde bildiklerimi başkalarına daha iyi anlatmayı öğrendim. Bir konuyu iyi bilmek başka, bunu en iyi şekilde anlatmak başka. Basın bana bunu öğretti.
 </p>
 <p class="metin">
  —Sizi, mesleğinizdeki diğer isimlerden ayıran yönünüz ne peki?
 </p>
 <p class="metin">
  Ben gazetelerde yer alıp insanları bu konuyla ilgili bilgilendirmeyi görevimin bir parçası olarak kabul ettim. Tüm üniversite yasalarında yazar ki; öğretim üyesi kendi bilgisini topluma aktarmak, yaymak ve bilgisi ölçüsünde onları aydınlatmakla yükümlüdür. Üstelik koruyucu hekimlik diye bir şey var. Bildiklerimizle bu sorunun ortaya çıkmamasını sağlamak da görevimizin bir parçası. Ve bunu yaparken sadece bilimin içinde kalıyor, duygulara hitap eden, duyguları okşayan mesajlar vermemeye çalışıyorum. Bu konularda bir yerde yanlış yapılmışsa eğer hep basın suçlanır.
 </p>
 <p class="metin">
  "Asistan oldum, basınla tanıştım"
 </p>
 <p class="metin">
  —Basını sevdiğinizi biliyoruz. Herhalde basınla tanışmanızın da bir öyküsü vardır.
 </p>
 <p class="metin">
  1958 yılında Vatan gazetesine bir yazı gönderdim. O zaman Ahmet Emin Yalman vardı, çok sevmiş yazıyı. Arasıra böyle şeyler olursa yazsın diye haber göndermiş. Benim tez konum eleste idi.
 </p>
 <p class="metin">
  —Yani?
 </p>
 <p class="metin">
  Bugün gençler arasında da kullanılan uyuşturucu bir madde. O zamanlar hippiler falan çok fazla vardı dünyada, bizde de bunların yansımaları oluyordu. Abdi İpekçi öyle bir yazı yazmıştı, ben de telefon edip benim böyle bir çalışmam var deyince, neden bize de yazmıyorsunuz cevabını verdi. O zamanlar Milliyet'te uzmanların düşüncesi diye bir köşe vardı 2. sayfada. Burada ilgi alanıma giren konularda yazılar yazmaya başladım. 1968, gençlik olaylarının yoğun yaşandığı dönemdi. Ben de gençliğin bugünkü sorunları diye bir kitap hazırlamıştım. Bu kitap özet olarak yayınlandı. O zamanlar basınla ilişkiler daha sıcaktı. Abdi İpekçi benim yazılarımdan sonra hem teşükkür mektubu hem de bir zarf içinde para gönderirdi. Bu güzel bir şey, sizi adam yerine koyuyorlardı.
 </p>
 <p class="metin">
  —Üzülmeyin, o dediğiniz ilgi ve teşekkür şimdi çalışanlara bile gösterilmiyor medyada.
 </p>
 <p class="metin">
  O zaman vardı işte. Daha sonra 1964 yılında radyoda ruh sağlığı diye bir program başladı. Büyük ilgi gördü. Yine toplumsal sorunlarla ilgili üniversite olarak TRT ile çalışmalar yaptık. Şimdi bakıyorum da o günkü sorunlar ile Türkiye'nin ve topumun bugünkü sorunları arasında değişen hiç bir şey olmadığını görüyorum.
 </p>
 <p class="metin">
  — Akademisyenlerin bir çoğu sizin gibi düşünmüyor ve basına bu kadar malzeme vermiyorlar. Bunun nedenini de bilimsel çalışmaları magazinleştirmemek olarak açıklıyorlar. Size böyle eleştiriler gelmedi mi?
 </p>
 <p class="metin">
  Gayet tabii. Çok geliyor. Ama ben sadece mesleğimle ilgili konularda konuşuyorum. Ekonomiyle, hukukla ilgili konuşmuyorum. Tabii ki ekonominin, hukukun veya terörün benim alanıma giren bir yönü varsa ki var, konuşurum. Tabii eleştiriler geliyor. Şimdi siz bana, şu adam düştü bayıldı, neden diye soruyorsanız,  neden olduğunu bilmiyorum, tanımıyorum demek yerine, şu rahatsızlığı bu rahatsızlığı olabilir, ondan bu taşkınlığı göstermiştir diyebilirim. Söylediklerim kendi görüşüne, yaklaşımına uygun olmayanlar tepki gösteriyor.
 </p>
 <p class="metin">
  "Niye ağlamış, nerden bileyim"
 </p>
 <p class="metin">
  —Gerçekten de çok yaşanan bir şey. İki dakikalık ekran görüntüsüne bakılıp yorum yapılıyor. Psikiyatrist onu hiç tanımıyor, onunla ilgili bir çok hastalık olasılığını peşisıra söylüyor. Sizin mesleğiniz bu kadar kolay mı?
 </p>
 <p class="metin">
  Hayır değil ve yanlış. Bu konularda sorulan sorulara cevap, o kişiyi tanımıyorum, bilmiyorum olmalıdır. En çok televizyon kanalları yapıyor. Bilmem kim konuşurken ağlamış, neden? Ne bileyim ben. Bir insanın bir hareketine, davranışına bakarak onunla ilgili yorum yapmak en büyük hatadır, kesinlikle olmaması lazım. Bu zaten etik ilkelerimiz içerisinde olan bir şey. Fakat konuşulan kişi yıllardır kamuoyu önünde ise, toplum tarafından biliniyorsa ve benim de onunla ilgili daha önceden bilgim varsa elbette konuşurum. Mutlak değil ama, ruhsal hastalık olabilir, demek gerek. En bilinen örnek Hasan Mezarcı. Biri sorduğu zaman, 'Valla kendini hiç görmedim, tanımadım, bu nedenle onunla ilgili bir şey söylemeye imkan yok' diyemem. Gayet açık, uzman olmaya gerek yok. Bu bir davranış bozukluğudur. Hasta mıdır onu bilemem. Bunu tanıdıktan sonra söyleyebilirim.
 </p>
 <p class="metin">
  —İyi de Hasan Mezarcı hakkında farklı düşünen meslektaşlarınız da oldu. Aslında çok akıllı davrandığını, Türkiye'de işlediği suçlardan muaf olabilmek için böyle davrandığını söylediler. Kamuoyu hangisine inanacak?
 </p>
 <p class="metin">
  Yeni kitabımda onu örnek olarak verdim. Dediğiniz ihtimalleri de yazdım. Diğerlerinin söylemedikleri de doğru olabilir. Her ruhsal hastalıkta, acaba o ruhsal hastalığı tahkik ederek bir çıkar mı bekliyor sorusunu sorarız. Tam bilmemiz için buraya gelip oturacak, bir iki konuşmayla değil, 45 gün onu izleyerek karar verebiliriz. Bazen 45 yetmez, bir 45 gün daha isteyebiliriz.
 </p>
 <p class="metin">
  —Çok yakın bir örnek Kemal Derviş. Gündemimize iki ay önce girdi, daha önce resmini bile görmemiştik. Ama onunla ilgili bir çok uzman "bilimsel" tanımlamalar yaptı bile.
 </p>
 <p class="metin">
  Ne dinen ne de bilimsel olarak olmayacak bir şey. Üstelik bunlar o kadar yoruma açık şeyler ki, bir hastaya bile teşhis koyarken saatlerce konuşuyor, testler yapıyoruz. Eğer bu kadar kolay olsaydı en çok biz yararlanırdık ondan. Hastaya şöyle bir bakar, tamam senin sorunun bu derdik.
 </p>
 <p class="metin">
  "Kendi kendimi motive ediyorum"
 </p>
 <p class="metin">
  —Bütün hayatınızın psikiyatri ile sınırlanmasından sıkıldığınız olmuyor mu? Sürekli, insanların sorunlarıyla ilgilenmeniz hayatınızı nasıl etkiliyor?
 </p>
 <p class="metin">
  Ben hem hastalarıma, hem de konuştuğum kişilere minnettar olduğumu hep söylüyorum. Gelen hastaya sadece hasta gözüyle bakmıyorum. Kendi kendime ben bu kişiden neler öğrenebilirim sorusunu soruyorum. Herkesten bir şeyler öğreniyorum. Bunları kitap haline getiriyorum ve daha da motive oluyorum. Konferanslara gittiğim zaman onlara size ne öğreteceğim, ne aktaracağım bilemiyorum ama mutlaka ben sizden bir şey öğreneceğim diyorum. Ortaokul—lise öğrencisidir ama sorduğu bir soru o ana kadar kafamda olmayan bir konuya dikkatimi çekebiliyor. Anlatamayacağım bir şey olmasın diye sürekli kendinizi yeniliyorsunuz. Bir de bildiklerinizi yazarak, çizerek duyurma şansı buluyorsanız ve bunların da ilgiyle karşılandığını görüyorsanız bu sizi mutlu ediyor.
 </p>
 <p class="metin">
  "Mağdurlara yardım edemem ki"
 </p>
 <p class="metin">
  —Madem bir kelime bir hayat diyoruz; bakalım son günlerdeki krizle ilgili yorumlarınız neler. Son ekonomik kiriz hastalarınızın sayısını artırdı mı?
 </p>
 <p class="metin">
  Bu konuda yazılmış ve genel kabul görmüş bir kitapta insanları en çok etkileyen 44 madde yazılmış. Bu maddelerin 11 tanesi ekonomik sorunlarla ilgili. Yani hastalık nedenlerinin dörtte biri ekonomik nedenlerden kaynaklanıyor. İşten atılma, mali durumda değişiklik, büyük borca girmek, işyerindeki sorunlar, işten ayrılmak, yaşam koşullarında değişim, kişisel alışkanlıklarda değişime gitmek zorunda kalmak, sosyal yaşamda değişim. Ekonomik kriz sonrası insanların çoğu bunlarla karşı karşıya kaldı.
 </p>
 <p class="metin">
  —Bu işin uzmanı siz olduğunuza göre size sorulacak en klasik soruyla bitirelim bu söyleşiyi: Peki insanlara ne tavsiye ediyorsunuz?
 </p>
 <p class="metin">
  Gelen hastaların ekonomik sorunlarını çözemem. Konuşarak da bunu çözmeye imkan yok. Benim yapabileceğim tek şey onlara ilaç vermek. Sen diyorsan ki oturduğum koltukta bana iğne batıyor. Tek yapılacak şey koltuğu değiştirmek. Ama gücün yok. O zaman, iğnenin acısını biraz azaltmak gerek. Bu adamın hayalinde yarattığı bir korku değil ki. Adam milyarderdir, iflas edersem korkusu olabilir. Ama bu somut bir olay. Başka bir kişinin yardımcı olmasına imkan yok.
 </p>
 <br/>
 <center>
  <a class="anaorta" href="http://web.archive.org/web/20020329152602/mailto:osmaniridag@hotmail.com">
   osmaniridag@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/332/roportaj/1.htm), [web.archive.org (arşiv bağlantısı)](http://web.archive.org/web/20020329152602/http://www.aksiyon.com.tr:80/2001/332/roportaj/1.htm)
