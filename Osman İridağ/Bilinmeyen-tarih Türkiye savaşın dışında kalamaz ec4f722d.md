# Türkiye savaşın dışında kalamaz

*Osman İridağ Bilinmeyen-tarih*

<div>
 <p>
  <font>
   Emekli Tuğgeneral Korkmaz Tağma’ya göre Türkiye’nin Irak’ın mevcut siyasî sistem ve parçalanmış yönetim yapısının oluşturduğu tehditlerden kurtulması ve gelecekte kendine hasım sistem ve yönetim yapılarının oluşturulmasını önlemek için ABD ile stratejik ortaklığını Irak harekâtında da sürdürmesi gerekiyor.
   <br/>
   <br/>
   Irak’ta barış mesajları her geçen gün yerini savaş nutuklarına bırakıyor. Saddam Hüseyin’i devireceğini  en yetkili ağızlardan defalarca açıklayan ABD, dünya kamuoyu destek vermese bile tek başına Irak’a girmeye hazırlanıyor. Baba Bush’un yarım bıraktığı işi oğul Bush tamamlayacak gibi... Peki, Türkiye muhtemel bir harekâtta ne yapacak? Birkaç aydır erken seçim tartışmaları arasında boğuşan Ankara, Kuzey Irak’ta iki Kürt grubun biraraya gelerek olası bir bağımsız devlet için işbirliğine gitmeleriyle uyandı ve toplantı üstüne toplantı yaptı. Körfez Savaşı sırasında yaşadığı ekonomik kaybı bir daha yaşamak istemeyen Ankara, şimdi Irak harekâtından en az zararla nasıl çıkacağını hesaplıyor.
   <br>
    <br>
     Emekli Tuğgeneral Korkmaz Tağma, bu konu üzerinde uzun zamandır çalışanlardan birisi. 1992 yılında Türk Silahlı Kuvvetleri’nin Kuzey Irak’a girdiği dönemde zırhlı birlik komutanı olarak görev yapan Tağma, PKK terör örgütünün Kuzey Irak’ta girilemez dediği 11 kampa ilk defa girmiş, hiçbir şehit vermeden kampları tahrip etmiş ve çok sayıda teröristi etkisiz hale getirmişti. Türkiye ne yapmalı, savaş sonrası Irak’ı nasıl bir gelecek bekliyor? Irak, ABD için yeni bir Vietnam olabilir mi? Türkiye’nin Irak politikasının sağlıklı bir şekilde ilerlemesi hangi gelişmelere bağlı? Bütün bu soruları bölgeyi yakından tanıyan ve Atatürk’ün Harp Yönetimi, Stratejik Görüş ve Uygulamaları, Günümüze Kadar Taktik ve Strateji Anlayışı, Hudutlarımızın Tarihi Gelişimi ve Hudut Problemleri isimli yayınlanmış üç kitabı bulunan emekli Tuğgeneral Korkmaz Tağma’ya sorduk.
     <br>
      ABD’den çok biz tehdit altındayız
      <br>
       –Kuzey Irak harekâtına iştirak etmiş emekli bir asker olmanızın yanısıra yeniden yapılanma, jeopolitik, istihbarat ve strateji ilmi hakkında uzman birisiniz. Sizce Irak harekâtı kamuoyunda doğru bir zeminde tartışılıyor mu?
       <br>
        Türkiye’de hâlâ ulusal güç ve unsurlarından sadece birinin gözlüğü takılarak olaylar değerlendirildiği ve bunlar da kişisel kanaatleri içerdiği için genelde noksan ve hatalı sonuçlara ulaşılıyor. Maalesef, Türkiye’de ilim, eylem ve özgür düşünceye dayalı doğru metodolojilere göre değerlendirmeler yapılamadığı için Irak’taki mevcut durum sanki Türkiye’ye değil de, ABD’ye yönelik bir tehdit gibi sunulmaktadır ki bu tamamen noksan, hatalı ve aldatıcı bir yaklaşımdır.
        <br>
         –Peki doğru olan yaklaşım ne?
         <br/>
         Bütün sorunlar gibi Irak meselesi de jeopolitik ilmi ve jeostratejik kurallar çerçevesinde, bilimsel kurumlar tarafından değerlendirilmelidir. Jeostratejik açıdan Irak’ın coğrafî konumu ve bilhassa zengin enerji kaynakları, geçmişte olduğu gibi bugün de birçok ülkenin iştahını kabartmaktadır. Jeopolitik ilmi açısından, Irak’ın demokrasi karşıtı sisteminin ve parçalanmış yönetim yapısının, ABD’den ziyade Türkiye’nin ulusal menfaatlerine, yani ‘beka’, ‘güvenlik’, ‘refah’ ve ‘huzuruna’ çift boyutlu bir tehdit oluşturduğu göz ardı edilmektedir.
         <br/>
         –Neden Irak’ın parçalanmış yönetim yapısı dünya jandarması olduğunu iddia eden Amerika’dan çok bizi ilgilendiriyor? Parçalanmış Irak, Türkiye için nasıl bir tehdit oluşturuyor?
         <br/>
         Kuzey Irak’taki otorite boşluğu PKK’nın güçlenmesine, 30 bin Anadolu insanının ölümüne, binlerce gencin sakat kalmasına, milyarlarca doların Kuzey Irak ve Güneydoğu Anadolu dağlarına gömülmesine yol açmıştır. Bunun yanısıra, bugüne kadar Türkiye’nin sosyal ve kültürel yapısının homojenliğinden bahsedenler; terörün ve bilhassa AB’nin etkisi ile anadilde ibadet, öğretim ve kültürel farklılıklar gibi, heterojen yapının özelliklerini benimsemek zorunda kalmıştır. Bu durum Türkiye’de çeşitlilik içerisinde birlik ilkesini ön plana çıkarmış ve Türkiye’nin mevcut olan karma sistem ve bürokratik yönetim yapısının katılımcı demokrasiye ve yatay yapılanmaya dönüştürülmesini zorunlu kılmıştır.
         <br/>
         Irak tehdidinin ikinci boyutu ise Irak’ın siyasî sisteminden kaynaklanmaktadır. Jeopolitik kurallar birbirine hasım rejimlere sahip olan ülkelerin barış içinde birarada yaşamasının oldukça zor olduğunu dikte ettirmektedir. Örneğin geçmişte Varşova Paktı ülkelerinin, bugün ise Kuzey ve Güney Kore’nin durumu bu kuralı açık ve net bir şekilde ortaya koymaktadır. Bu bakımdan Irak’ta ve komşu ülkelerde yaşayan insanlar kardeş dahi olsalar, yönetildikleri siyasî sistemler birbiriyle barışık olmadığı sürece huzur içinde yaşatılmaları mümkün değildir. Bu bakımdan Irak’taki mevcut siyasî sistem ve parçalanmış yönetim yapısından kaynaklanan problemin barışçı yöntemlerle çözümlenmesi pek de mümkün görülmemektedir. Komşu ülkeleri de huzursuz etmeyecek Irak’a özgü bir model uygulanmadıkça da zoraki bir siyasî sistem ve yönetim modeli ile bölgede istikrar sağlanması oldukça şüphelidir.
         <br/>
         Türkiye’nin söylemleri demode oldu
         <br/>
         –Bu kadar açık tehditler varsa Türkiye de boş durmuyor olsa gerek. Yanıbaşında yaşanan gelişmeler için tedbir almaması düşünülemez.
         <br/>
         Türkiye, henüz jeopolitik yönetim çarkını oluşturamadığı için tespit edici politikalar üretememiş ve takip edici politikalarla kendini bugüne kadar avutmuştur. Yani ABD’nin, AB’nin, İsrail’in tespit ettiği politikaları tartışmakla meşgul olmuş veya sık sık ‘Federe Kürt devletine karşıyız’, ‘Bağımsız Kürt devletinin kurulmasını savaş nedeni sayarız’ gibi sanayi çağının modası geçmiş jeopolitik kurallarını tekrar edegelmiştir. Irak’ın üniter yapısının ve toprak bütünlüğünün korunmasını ısrarla vurgulamasına rağmen, bugüne değin bu isteğini gerçekleştirebilecek ne siyasî iradesini, ne de ulusal güç ve unsurlarını ittifak stratejisi çerçevesinde devreye sokabilmiştir. Eyleme geçmeyen veya uygulanması mümkün olmayan tezlerin ise, sadece slogan olarak kalmaya mahkûm olduğu da jeopolitik bir gerçektir. Bu bakımdan Türkiye’nin, bekleyerek, sanayi çağının jeopolitik görüşlerine göre sadece kendi ulusal güçleri çerçevesinde direkt stratejiye başvurması olası görülmektedir.  Çağa uygun düşmeyen bu politikanın uygulanmasını askerî güce havale etmek, sonu gelmez tehlikeli durumların oluşumuna sebep olabilir.
         <br/>
         –Irak’ın parçalanmış yönetim yapısı ve siyasi sistemi, ABD için gerçekten de büyük bir tehdit midir?
         <br/>
         Irak’taki demokrasi karşıtı sistem, aslında ABD için bir tehdit değildir. ABD, sadece ulusal çıkarları açısından Saddam rejiminin kabul edilemez olduğuna karar vermiş ve bunun değiştirilmesini amaçlamıştır. Bu maksatla ABD, yeni dünya düzeninin öngördüğü jeopolitik görüşler doğrultusunda dolaylı stratejiye başvurarak Saddam rejimine muhalif grupları yönlendirmek, BM’yi devreye sokmak ve müttefiklerini yanına almak için faaliyetler içine girmiştir.
         <br/>
         –Muhtemel bir Irak harekâtında ABD’nin nasıl bir askeri strateji uygulayacağını düşünüyorsunuz?
         <br/>
         BM kararı olmasa dahi, Irak’a karşı, dolaylı stratejinin öngördüğü ittifak ve lobi (ihtilâl, beşinci kol, kökü kurutma ve kaleyi içten fethetme) stratejisine başvuracaktır. Yani İngiltere ile ittifak stratejisini, özel kuvvetleri ile desteklenen Irak’taki muhalif gruplarla da lobi stratejisini uygulayacaktır. Barzani ve Talabani’nin silahlı Peşmergeleri kuzey grubu olarak kara harekâtı için hazırlanmaktadır. Hava ve deniz kuvvetleri ile desteklenen kuzey grubu ile güneyde ABD deniz piyadeleri ile desteklenen rejime muhalif güney grubu çok kısa sürede askerî harekâtı başarabilir. Zayıf olan Saddam birlikleri beş on gün içerisinde, bilhassa füze ve yoğun hava operasyonları sonucunda  etkisiz hale getirilebilir.
         <br/>
         Yeni bir Vietnam olmaz
         <br/>
         –Afganistan harekâtı öncesi kamuoyunda Afganistan’ın Amerika için yeni bir Vietnam olacağını ve ABD’nin bataklığa düşeceğini söyleyenler çoğunluktaydı. Ama dedikleri çıkmadı. Şimdi de Irak için benzer yorum yapanlar var. Sizce de ABD olası bir harekâtta Irak’ta bir bataklığa saplanır mı?
         <br/>
         ABD sanayi çağındaki jeopolitik kuralların öngördüğü direkt stratejiyi en son Vietnam’da denemiş, prestijini, 55 bin askerini ve 300 milyar dolarını kaybetmiştir. Bu bakımdan ABD 1970’lerden beri  ve en son Afganistan savaşında da görüldüğü gibi, dolaylı strateji içinde yer alan ittifak ve lobi stratejilerine başvurmuştur. Direkt stratejiye başvurulmadığı sürece, aşılamayan hiç bir tabii engelin bulunmadığını, dolayısıyla başta Irak olmak üzere hiçbir savaş alanının bataklık olmadığını jeostratejik kurallar, harp tarihi örnekleri ile ortaya koymuştur. Bilakis lobi stratejisi ile ABD, bataklık diye adlandırılan savaş alanındaki sivri sinekleri Saddam rejimine ve kuvvetlerine karşı kullanacaktır.
         <br/>
         –Askeri harekât sonrasında çeşitli sosyal ve kültürel gruplardan oluşan Irak’ta, ABD’nin asayiş ve emniyeti sağlaması mümkün olacak mı?
         <br/>
         Bugün ABD’nin Irak harekatına olumsuz yaklaşanlar da askerî harekatın başarıya ulaşması sonucunda ve bilhassa Irak’ın yeniden inşası esnasında pay kapmak için ABD’yi destekleyecektir. İşte bu ülkeler, uluslararası güvenlik gücüne katkıda bulunarak, ABD’nin önderliğinde stratejik bölgelerin ve enerji kaynaklarının korunması, muhalif gruplar arasında çatışmaların önlenmesi için görev alacak ve geçici güvenliği sağlamış olacaklardır. Ancak Irak’ta huzur ve güven ortamının oluşması öncelikle oluşturulacak yeni siyasî sistem ve yönetim yapısına bağlı olacaktır.
         <br/>
         –Ben de onu sormak istiyorum. Savaş sonrası Irak’ta istikrarlı bir siyasi sistem ve yönetim yapısı oluşturulabilecek mi?
         <br/>
         Yeni dünya düzeninin öngördüğü jeopolitik görüşler doğrultusunda ABD, Irak’ın siyasî sistem ve yönetim yapısını bir lidere, yönetici ve bürokrata teslim etmesini orta ve uzun vadede son derece tehlikeli sonuçlar doğuracağını, bilhassa 11 Eylül terörist saldırısından sonra daha iyi kavradı. Irak’ta bir devlet terörünün oluşturulmasına imkan verebilecek bir siyasî sistem ve yönetim yapısını benimsemesi mümkün değil.
         <br/>
         Amerika başkanlık modeli istiyor
         <br/>
         –Sizce ABD’nin kafasında nasıl bir Irak projesi var?
         <br/>
         Kendi başkanlık modelinin öngördüğü bir federal devlet şeklini oluşturacaktır. Öncelikle, nüfus bazında Kürtlerden, Sünnî ve Şiî Araplardan oluşturacağı geçici bir parlamento ve merkezî hükümet kuracağı ve bu hükümetin başkanlık modeline uygun bir anayasayı kabul edeceği, bir yüksek mahkeme oluşturacağı, savunma ve dış ilişkilerini yürüteceği, yılda takriben 20 milyar dolarlık petrol gelirinin merkezî hükümetin ihtiyaçları dışında her eyalete nüfusu oranında paylaştıracağı kuvvetle muhtemel görülmektedir. Merkezî federal hükümete bağlı kuzeyde bir Kürt federe devleti (4 Ekim 2002’de açılan Kürt parlamentosu), güneyde Arap Şii federe devleti ve ortada Sünnî Arap federe devleti. Kerkük ve Musul Türkmenlerinin ise muhtemelen Arap Sünni veya Kürt federe meclislerinin içerisinde yer alması öngörülecektir.
         <br/>
         –Öyleyse muhtemel bir harekâtta Türkiye’nin ABD yanında savaşa katılmasının bir anlamı olmayacak. Çünkü söyledikleriniz  Türkiye’nin düşündüğü Irak projesine hiç de uygun değil.
         <br/>
         Eğer Türkiye harekâta ABD yanında girmezse bu kaçınılmaz olacak. Türkiye’nin önünde iki yol var. Birincisi Irak harekâtına katılmaması, nitekim 4 Ekim 2002’de Çankaya zirvesinde alınan karar da bu niteliktedir. Ancak, Türkiye muhtemel bir Irak harekâtına katılsa da katılmasa da, Körfez harekâtında olduğu gibi ABD’yi kerhen de olsa desteklemesi ve ulusal çıkarlarının artarak zarar görmesi kaçınılmaz olacaktır. Ayrıca, Türkiye harekâta katılmadığı takdirde, harekât sonrasında Irak’ın yeniden yapılandırılması safhasında muhalif grupların talepleri doğrultusunda ABD’nin, daha önce belirtildiği gibi, kendi başkanlık modelinin öngördüğü federe devlet yapısını oluşturması kuvvetle muhtemel olacaktır.
         <br/>
         Türkiye savaşa girmeli
         <br/>
         –Türkiye, Irak’ın kuzeyinde kurulacak bir Kürt federe devletinden neden bu kadar rahatsızlık duyuyor?
         <br/>
         Çünkü orta ve uzun vadede Türkiye için sorun olacak. Zira jeopolitik ilmi, sosyal ve kültürel yapıları ortak olan toplumların, uygun şartlar oluştuğunda coğrafî sınırları tanımadığını öngörür. Nitekim, aynı sosyal ve kültürel değerlere sahip olan Doğu ve Batı Almanya, şartlar oluşunca derhal birleşmişlerdir. Ama Türkiye ikinci yolu seçer ve ABD yanında harekâta katılırsa Irak’ın yeniden yapılandırılması esnasında, kendisi için orta ve uzun vadede tehdit oluşturabileceği öngörülen ‘başkanlık modelini’ değil, Irak’ın üniter devlet yapısını ve toprak bütünlüğünü garanti altına alan ‘Parlamenter Modelin’ öngördüğü malî ve idarî özerkliğe sahip bölge, il, ilçe ve belde yönetimleri oluşturtması, harekât esnasında uğrayacağı ekonomik zararlarını Irak’ın petrol gelirlerinden tazmin ettirmesi mümkün olabilecektir. Bu hareket tarzının, bölge ülkelerini rahatlatacağı gibi, hem Anadolu’da hem de Irak’ta yaşayan insanların uzun vadeli çıkarlarına büyük yararlar da sağlayacağı açık ve nettir.
         <br/>
         –Şu anda Kuzey Irak’ta Kürtler kadar bizim de sözümüz geçiyor. Bir tehdit olduğu düşünüldüğü zaman askerler bölgeye giriyor. Savaş sonrasında bu durum nasıl değişecek?
         <br/>
         Türkiye’nin ABD’ye rağmen mülteci akınını önlemek için sınır ötesi harekâtı sürdürmesi imkansız görülmektedir. Zira Irak harekâtına karar veren ABD, müttefikleri adına yani İngiltere ve muhalif grupları adına harekât sahasının emniyeti için bu bölgeye girecek hava ve kara unsurlarına hasım muamelesi yapacaktır. Bu bakımdan harekât başladıktan sonra Türkiye’nin ABD’ye danışmadan sınır ötesi harekâta girişmesi söz konusu olamaz düşüncesindeyim. Ayrıca Türkiye’nin mülteci akınını önleyeceğim diye sınır ötesi harekâta girişmesi, ABD ile ittifak içine giren Kürt gruplarının karşı çıkmaları halinde, ihtimal dahilinde görülmemektedir.
         <br/>
         –ABD yanında harekâta katılmamızın hiç mi dezavantajı yok. Sonuçta savaşın sıcaklığını Amerika değil bizim insanımız yaşayacak. Üstelik ekonomik olarak da bir çok sıkıntıya gireceğiz.
         <br/>
         Zararlar sektör bazında dile getirilmektedir. Örneğin yıllık net olmamasına rağmen, brüt olarak Irak’la ticaret hacmindeki 1,2 milyar dolarlık gelirin sekteye uğrayacağı, sınır ticaretinin duracağı, turizmde 3—4 milyar dolarlık bir kaybın olabileceği, hatta harekâtın süresine, Irak’taki yeniden yapılanmanın oluşumuna bağlı olmaksızın abartılı olarak 100 milyar dolar olduğu belirtilmektedir. Körfez harekâtından önce, Türkiye’nin güneydoğu bölgesinde güvenlik kuvvetlerinin yani korucu, polis, jandarma, askerî birlik ve özel kuvvetlerin personel, araç gereç, silah ve sarf edilen mühimmat miktarı ne idi, Körfez harekâtından sonra ve şu anda nedir? Örneğin sadece bölge halkından takriben 70 bin kişi korucu olarak silahlandırılmış, cüz’i de olsa aylık ücrete bağlanmıştır. Körfez harekâtından önce bölgede tarım ve hayvancılık üretimi ne idi, acaba şimdi nedir? Bu soruların cevabı bilimsel olarak ortaya konup mukayese edilmeden ekonomik yönden gelir ve giderlerin net bir şekilde ortaya konması mümkün görülmemektedir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 209 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1976), [web.archive.org (arşiv bağlantısı)](http://web.archive.org/web/20050302054031/http://www.aksiyon.com.tr:80/yazdir.php?id=1976)
