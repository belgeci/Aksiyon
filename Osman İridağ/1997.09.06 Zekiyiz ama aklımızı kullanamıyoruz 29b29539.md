# Zekiyiz ama aklımızı kullanamıyoruz

*Osman İridağ 1997.09.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hani Aziz Nesin Türk milletinin yüzde 60'ı aptaldır demişti ya, ardından oğlu Ali Nesin bunu yeterli görmeyip rakamı yüzde 90'a çıkarmıştı.
  </font>
 </div>
 <div id="newsText">
  <font class="detail-text">
   Herkes kendini yüzde 10'un içinde gördüğü için kimse çıkıp şu soruyu sorma ihtiyacını duymamıştı: "Siz halkın çoğunluğu aptal, geri zekalı diyorsunuz ama bu insanlar yıllardır yüzde 100'e varan bir enflasyonda asgari ücretle karınlarını doyurabiliyor. Bu mucizeyi gerçekleştirebilen bir halk nasıl aptal olur?" Biz merak edip sorduk. Her yıl düzenlenen Uluslararası Zeka Oyunları Şampiyonası'nda Türkiye'yi temsil eden takımın kaptanlığını yapan Nevzat Erkmen'le Türk insanının zekasını konuştuk. Tabii başka şeyleri de: Kesintisiz eğitimin üstün zekalı çocukların gelişimini nasıl etkileyeceğini, zekiliğin kalıtımsallığını, Anadolu'nun şansını. İlginç cevaplar aldık Sayın Erkmen'den. Bunların içinde bizce en ilginci kendini yüzde 10'un içinde gören insanların geniş halk yığınlarına ve demokrasiye olan bakış açılarıydı.
   <br/>
   <br/>
    Gazeteci olunmaz doğulur derler. Aynı şey zeki olmak için de geçerli midir? İnsan zeki mi doğar, yoksa zeki mi olur?
   <br/>
   <br/>
   Her ikisi de doğru. İnsanın genlerinde gelişme potansiyeli, zeka potansiyeli vardır. Ancak bu işlenmemiş bir maden gibidir. Eğer çocuğa doğru ortam, isabetli bilgiler verilirse o büyür. Tıpkı boyumuz gibi. Boyumuz biz doğmadan önce programlanmıştır. Diyelim ki sizin boyunuz 1.80 cm olacak şekilde programlanmış. Eğer herhangi ciddi bir hastalık ya da kaza geçirmez ve doğru beslenirseniz 1.80'i bulursunuz. Tersi durumda sağlıklı beslenememeniz halinde 1.75'te kalabilirsiniz. Demek ki başlangıçta bir zeka potansiyeli olacak, ki var, her insanda olur, ama farklıdır. Sonra eğitimle bu geliştirilebilir.
   <br/>
   <br/>
    Dünya Üstün Yetenekli Çocuklar Konseyi Başkan Yardımcısı Prof. Barbara Clark'a göre doğumdan gelen zekanın hiçbir önemi yok. Ona göre asıl önemli faktörler, doğumdan sonra oluşturulan ortam.
   <br/>
   <br/>
   Tam olarak bunu kastettiğini zannetmiyorum. Az evvel verdiğimiz örneğe geri dönersek, senin boyun 1.80 olacak diye genlerin programlanmış. Sen çıldırsan, ailen her türlü ortamı hazırlasa yine de 1.85 olamazsın. Ama Prof. Clark'ı haklı çıkaracak örnekleri görmek de mümkün. İkimizin zeka dilimlerine katsayı verelim. Senin zeka potansiyeline 200 diyelim. Ben ise babam alkolik olduğu için 100 zeka katsayısıyla yaratılmış olayım.
   <br/>
   <br/>
   Alkol zekayı olumsuz etkiliyor
   <br/>
   <br/>
    Alkol içen birinin çocuğu bundan olumsuz etkilenir mi?
   <br/>
   <br/>
   Tabii.. Anne babası sigara içen, alkol içen kişinin zekası da, boyu da, sağlığı da olumsuz etkilenir. Şimdi yukarıdaki örneğimize gelelim. Benim babam alkolik ama milyarder, okula başlayacağım zaman annemi de yanıma verip beni İsviçre'ye gönderiyor; orada en lüks, en iyi okullarda okutuyor. Yani gak deyince su, guk deyince bilmem ne... Ve ben 100 olan birim zeka kapasitemin yüzde 95'ini realize ediyorum. Siz ise ne süt bulabiliyorsunuz ne de sağlıklı beslenebilecek bir ortam.. Ve  200 olan zeka katsayınızın ancak dörtte birini kullanabiliyorsunuz. Bu da doğumdan sonraki olanakların etkisini en iyi şekilde gösteren bir örnek.
   <br/>
   <br/>
    1.80 boy örneğini verdiğinize göre oradan gidelim.. Bu oran ülkelere göre değişkenlik gösteriyor mu?
   <br/>
   <br/>
   Ülkelere göre değiştiği gibi, zamana ve şartlara göre de değişkenlik gösterebilir. Çinlilerin 100 yıl öncesi ile şimdiki boyları aynı değildir. Sabah kalkıp pirinç çorbası içen, öğlen ve akşam pirinç lapası yiyen kısa boylu Çinli imajı yavaş yavaş değişiyor. Şimdi dünya birbirine daha çok yaklaştı; Çinliler de dışa açılmaya, bir simge olduğu için söylüyorum, "Coca cola" içmeye başladılar. Bu da boylarını etkiledi.
   <br/>
   <br/>
    Türk insanı boy açısından şanslı olduğu kadar zeka bakımından da şanslı mı?
   <br/>
   <br/>
   Bu konuda uzun incelemeler yaptım. Başka insanların durumlarını, Türk insanının durumunu, tarihini, kültürünü inceledim, gözlem yaptım. Dünyanın bazı şanslı bölgeleri var, Anadolu bu bölgelerden biri.
   <br/>
   <br/>
    Bu iddianızı neye dayandırıyorsunuz?
   <br/>
   <br/>
   Buradaki meyveler hiçbir  yerde yok. Vardır da ananas olan yerde muz yoktur. Fakat Anadolu'da hepsi var. Tarihi zamanlarda Anadolu tamamen ormanlarla kaplı imiş. Tarihten beri Anadolu'da kimler yaşamış, bir kaç tane sayalım: Sümerler, Akatlar, Asurlar, Babiller, Urartular, Lazlar, Kürtler, Ermeniler, Rumlar, Türkler, İyonyalılar, Elenler, Truvalılar... Bütün bu kültürler Anadolu'ya izlerini bırakmış. Büyük bir kültür mozaiği oluşmuş yıllardır. Hiçbir ülke böyle bir şansa sahip değil.  Durumu bize benzeyen bir ülke var o da Amerika. Kızılderililer, Meksikalılar, Portorikolular, İngilizler, Fransızlar.. Hatta bir teoriye göre  Orta Asya'dan, Bering Boğazı'ndan Türkler bile gitmiş. Yalnız ikisi arasında önemli bir fark var. Amerika'nın olayı yüzlerce yıllık, bizimki ise binlerce.. Buna karşılık onlar da bizden bir başka açıdan daha üstün. Bilim, eğitim, beslenme vs üzerinde bizi geçmişler.
   <br/>
   <br/>
   Biz de potansiyel var, kullanamıyoruz. Ortalama zekaya sahip doğan insanların oranı belli midir?
   <br/>
   <br/>
   Bu beni çok fazla ilgilendirmiyor.  Şu kadarı üstün zekalı, şu kadarı normal diye istatistiği yapılıyor. Genelde insanlar normal bir zekaya sahip olarak doğarlar. Bu oran yüksektir.
   <br/>
   <br/>
   Aziz Nesin haklıydı
   <br/>
   <br/>
    Aziz Nesin'in verdiği rakamı nereye koyacağız o zaman? Aziz Nesin Türk halkının yüzde 60'ı aptal demişti ya?
   <br/>
   <br/>
   Aziz Nesin'in olayı başka bir şey. O kanımca insanların düşünmediğini söylemek istedi. Etrafımıza bakarsak bunda haksız olmadığını görürüz. İşte çeteler, hırsızlıklar başını aldı gidiyor. İnsanlar şimdi gidip onlara oy verecekler. İşte onlar aptal.
   <br/>
   <br/>
    Sizin bir rakamınız var mı?
   <br/>
   <br/>
   Bu zekayla değil, eğitimle, ahlakla alakalı. Türkiye'yi gerçekten yönetebilecek kişilere oy verecekler yüzde 5'tir, diğerleri yüzde 95. O kadar kötümserim ben. Aziz Nesin yüzde 60 dedi, ben yüzde 95 diyorum.
   <br/>
   <br/>
    O zaman siz Türkiye Beyin Takımı Kaptanı olarak yüzde 5'i mi temsil ediyorsunuz?
   <br/>
   <br/>
   Benim söylediğim olayla bu zeka oyunlarını bütünleştirmemek lazım.
   <br/>
   <br/>
    Yarışmanın adı Uluslararası Zeka Oyunları Şampiyonası, seçilenler de üstün zekalı insanlar değil mi?
   <br/>
   <br/>
   O ayrı. Seçilen insanlar zeka oyunlarını çözmede en iyi olanlar. Ama benim söylediğim çocuklarımızın geleceği için aydın düşünen, dürüst insanlara oy verecek kişiler. Demek ki yüzde 95 bana göre o seviyenin çok altında. Ama zeka oyunları bağlamında gene yüzde 5 diyebilirim.
   <br/>
   <br/>
    Sizin tasvip etmediğiniz siyasileri tercih edenler bunun doğru olduğunu düşünerek oyunu kullanıyor. Demokraside bu da hakları.
   <br/>
   <br/>
   Doğru olduğunu zannediyor ama değerlendirme yapmıyor. O birtakım sloganlara kanıyor.
   <br/>
   <br/>
   Sizin kanma dediğiniz adamın kendi düşüncelerinin dışa yansıması olamaz mı?
   <br/>
   <br/>
   Şimdi bunlar başka konular. Ben bir ölçü söyledim; bilimsel bir ölçü değil tabii, tesadüfen bir şey söyledim. O adam da bunun oy verdiği partiyle olacağını düşünüyor fakat yanılıyor.
   <br/>
   <br/>
    Ben de az evvel sordum, size göre yanılıyor.
   <br/>
   <br/>
   Yüzde 5'e göre yanılıyor.
   <br/>
   <br/>
    Yüzde 5'in düşüncesinin doğru olduğunu nereden biliyoruz?
   <br/>
   <br/>
   Onu bilen bilir. Sezgi denen bir şey vardır. Şimdi basit bir mantık oyunu oynuyorsunuz. Diyorsunuz ki o nereden biliyor. Bunlar laboratuvarda deney yapıp kanıtlanmaz. Ama şimdi  dürüst ve ahlaklı bir insan, dürüst olmayan ahlaksız insanların arasında kendinin diğerleriyle arasındaki farkı bilir. Ama gidip bunu onlara söylemez. Amacı onlara örnek olmaktır. Dürüst olmayan insanlar belli bir güvensizliğin içinde oldukları için kendi olaylarını sürdürecek şartların olmasını isterler. Yani  oradaki insanların çok uyanmasını istemezler. Çünkü bu ancak uykuda, uyku halinde yaşanabilecek bir yaşamdır. İnsanlar genelde uyku halindedir, mesela yolda yürüyorlar ama kafaları hep başka yerdedir.  Yani hangi taşın üstüne basıyor, neyin önünden geçiyor görmüyor.  O kirasını düşünüyordur, mazideki bir olayı düşünüyordur.  Ama başka bir insan daha bilinçlidir ve daha uyanıktır.  Şuraya gelmek istiyorum, çok bilinçli insan en yukarıdadır ve olaylara en üstten bakmasını bilir. Herşeyi görür. Dağın arkasından gelen arabayı görerek alttakileri kaza yapmamaları konusunda uyarır. Alttakiler ise bir şey görmedikleri için bu adam deli derler. Şimdi ben araba geldiğini o adama ispat edemem ki. O adam beni dinlemez, sesimi duymaz, konuştuğum dili bile anlamadığı için araba geliyor sözümü değerlendiremez.
   <br/>
   <br/>
   Zeki ama aptalız
   <br/>
   <br/>
   Siz Türk halkının uyuduğunu, yüzde 90'ının akıllı düşünemediğini, eğitilmeleri gerektiğini söylüyorsunuz ama aynı halk yıllardır yüzde 100'e varan enflasyonda 30 milyon maaşla 6 kişilik  ailesini büyükşehirde geçindirebiliyor. Üstelik de kirada oturuyor. Bunu yapabilen bir insanın zeki olmaması düşünülebilir mi?
   <br/>
   <br/>
   Tabii zekidir işte. Ben size potansiyel olduğunu söylüyorum. Zekidir ama aptaldır, bunu değiştirecek hamleleri yapacak insanları seçmiyor, bunlar birbiriyle içiçe. Bu halk, bu kötü yazgıyı değiştirebilecek eylemlere geçebilmelidir. Tepki verecek, onları başından atacak, diğerlerini bulup çıkaracak. Daha uykudan uyanmadı, uyandığı zaman kendini düz yola çıkaracak insanları teşhis edebilecek.
   <br/>
   <br/>
    Seçimlere baktığımız zaman halkın pek de uyuduğunu göremiyoruz. Özellikle darbe sonrası yapılan bütün seçimlerde halk demokrasiden yana tercihini ortaya koyarak bunu ispatlamış. Yani demokrasiye sahip çıkarak akıllı hareket edebilmiş?
   <br/>
   <br/>
   Edebiliyor da niçin bu dertlerden kurtulamıyor? Yine de herşeyin iyi gittiğini söylemeliyiz. Halkın yaşadığı talihsizliklerden aldığı dersler var. Verdiğim rakamlar belki kötümser ama süreç iyiye gidiyor. Yüzde 5 dedim ama bu sayının artacağına inanıyorum. Kalan yüzde 95'in hepsi de aynı değil tabii.
   <br/>
   <br/>
    Çocuğun üstün zekalı olduğunu önce ailesinin keşfetmesi gerekir. Bu Türkiye'de sağlıklı bir şekilde yapılamıyor. Ya devlet üstün zekalı çocukları keşfetmeyi ve eğitmeyi başarılı bir şekilde gerçekleştiriyor mu?
   <br/>
   <br/>
   İnsanların beslenme ve güvenliklerinin sağlanmasına, spor yapacakları, yeteneklerini sergileyebilecekleri, geliştirebilecekleri alanlara ihtiyaçları vardır. Bunları devlet mi yapacak, halk mı yapacak? O siyasi bir olay. Ben 30 yıl önce ABD'deydim. Canım basketbol oynamak isterse alıyordum basketbol topumu gidip oynuyordum. O zamanda bile ABD'nin her mahallesinde basketbol oynayabilecek bir saha buluyorduk, bizde yeni yeni yapılıyor.
   <br/>
   <br/>
    Ya eğitimleri?.. Bugünkü eğitim sistemimiz insan zekasını geliştirmeye uygun mu?
   <br/>
   <br/>
   Bir eğitim sistemimiz yok ki. Berbat, ezberci bir sistem. Bütün bu 8 yıllık eğitim gürültüsü falan yapılıyor ya, ben de destekliyorum fakat yetersiz...Ya, biz ne görüşmesi yapıyoruz burada, kendi davalarımı ucundan bile söyleyemedim daha.
   <br/>
   <br/>
    Sizin meseleleri de konuşacağız da şu 8 yıllık eğitimi desteklemenizi anlamadım doğrusu?
   <br/>
   <br/>
   Ben size söylüyorum;  nicelik de, nitelik de gerekli. Yani öğretmenlerin iyi yetişmiş olması ve sevecen olması, çocuklara iyi ortamlar hazırlanması... Bunlar şart. Yoksa yıl sayısıyla mesele halledilmiş olmuyor. Yıl sayısı ancak kızların, çırakların okula gönderilmesini sağlar. Hiç olmazsa onların da bazı şeyleri öğrenebilmeleri açısından 8 yıl faydalı ama yapılması gereken bu değil tabii.
   <br/>
   <br/>
   Zekâ oyunları Türkiye'de yapılmalı
   <br/>
   <br/>
    Şimdi anlatmak için sabırsızlandığınız davanıza gelelim. Dünya Zeka Oyunları Şampiyonası kaç yıldır yapılıyor?
   <br/>
   <br/>
   6 yıldır yapılıyor, biz de başlangıçtan beri katılıyoruz.
   <br/>
   <br/>
    Türkiye'nin en iyi derecesi nedir?
   <br/>
   <br/>
   Geçen yıl üçüncü olduk. Şimdi bütün ülkeler bize sizin ülkenize gelmek istiyoruz dediler. Ancak benim onları davet etmem gerekiyor,  bunun için de önümüzdeki yılki şampiyonanın Türkiye'de yapılması gerekiyor. Onları ağırlayacak imkanları hazırlayacak sponsorlara ihtiyacımız var ama bu benim işim değil. Ben kravatımı takıp kapı kapı dolaşamam. Geçen yıl cumhurbaşkanına yazmıştım, o da olumlu karşılamış ve tanıtım kolu başkanlığına yazmış. Tanıtım kolundaki yetkililerle yaptığım görüşmelerde talebimin beğenildiğini ve ilgili bakanlığa gönderildiğini öğrendim. Ancak bakanlık ilgilenmemiş. Onun için ben cumhurbaşkanının dikkatini çekmek istiyorum. Bunun için sayın cumhurbaşkanımıza bir mektup yazdım. Bunu da yazarsanız memnun olurum.
   <br/>
   <br/>
    İnşallah Sayın Demirel de bu talebinizi okur. Siz beyin takımı'nı nasıl oluşturuyorsunuz?
   <br/>
   <br/>
   Duyurabildiğimiz kadar, geniş kitlelere ulaşmaya çalışıyoruz. IQ Clup,  zeka oyunları kitapları ve ilgili yayınlarla duyuru yapıyoruz. Müracaat edenler arasında yaptığımız ön eleme sınavı ile 60 kişiyi tesbit ediyoruz. Sonra da elemeyi geçenler arasında yaptığımız final sınavı ile 4 kişilik ekibi oluşturuyoruz.
   <br/>
   <br/>
    Geçmiş yıllarda olduğu gibi bu yıl da ekipte hiç bayan olmaması sizi rahatsız etmiş. Neden?
   <br/>
   <br/>
   Çağdaş bir takımda Türkiye'yi temsil edecek bayan olmasını isterim. Bence kadınlar erkeklerden daha zeki. Çünkü erkekler bazı bakımlardan katı. Kadınlar duygusal olmaları nedeniyle daha iyi çözüm buluyorlar.
   <br/>
   <br/>
    Duyguyla mantık bir arada nasıl oluyor?
   <br/>
   <br/>
   Hayattan bahsediyoruz, bilmem ne probleminden değil.
   <br/>
   <br/>
    İyi de sizin takımınızda olacak bayanın problem çözmesi gerekecek?
   <br/>
   <br/>
   Ben hayat probleminden bahsediyorum. Ama oyunlarda mantık ağır basıyor.
   <br/>
   <br/>
    Bayanların zeka testlerinde başarılı olarak ekibe katılamamalarının sebebini neye bağlıyorsunuz?
   <br/>
   <br/>
   Bizim şimdiye kadar gelen kültürümüz.. Anadolu'da halen kızlar evlat yerine sayılmıyor, okula gönderilmiyor. Bu kısıtlama onların seçilecek kadar çoğalmalarına engel.
   <br/>
   <br/>
    Üniversite sınavlarını kazananların yüzde 40'ından fazlasının bayan olması sizin tezinizi pek doğrulamıyor..
   <br/>
   <br/>
   Bazı yıllar yüksek oranda kazanma oluyor fakat genele bakarsanız erkeklerin sayısı daha çok. Üstelik kızlar sürekli ders çalışırken, erkekler gerek spor, gerekse kültürel zenginliklerini artırabiliyorlar. İmkanları kızlardan daha fazla.
   <br/>
   <br/>
    Diğer ülkelerin takımları nasıl? Onlarda bayan yarışmacı var mı?
   <br/>
   <br/>
   Karışık oluyor fakat ağırlık erkeklerde; bütün dünyada böyle..
   <br/>
   <br/>
    Onlar da bunun nedenini geleneklerini bahane ederek mi açıklıyorlar?
   <br/>
   <br/>
   Valla bütün dünyada bir erkek merkezcilik var. Bu problem bütün dünya için ortak bir problem.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2939-zekiyiz-ama-aklimizi-kullanamiyoruz.html), [web.archive.org (arşiv bağlantısı)](http://web.archive.org/web/20120204040201/http://www.aksiyon.com.tr:80/aksiyon/haber-2939-zekiyiz-ama-aklimizi-kullanamiyoruz.html)
