# "Olayları biraz abarttık"

*Osman İridağ 1997.03.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sizi bilmem ama izlediğim haberler, okuduğum gazeteler oldukça rahatsız ediyor artık.
  </font>
 </div>
 <div id="newsText">
  <font class="detail-text">
   Her on yılda bir toplum olarak yaşadığımız sendromun biraz gecikmeli de olsa tekrar vizyona girdiğini görmekten üzülüyor, olayların bu boyuta gelmesinde katkılarını esirgemeyen meslektaşlarım adına demokrasiden özür dilemek geliyor içimden.
   <br/>
   <br/>
   Evet yine medya gündemde. Gerçi hiç inmemişti ama bu kez biraz daha farklı oldu. Aczmendiler ve Ali Kalkancı ile başlayıp, Sincan ile devam eden, mum söndü gafı ile doruğa ulaşan suni gündemlerin büyütülmesiyle, Susurluk sonrası ortaya çıktığı iddia edilen ve hiç unutulmayacak gibi görünen devlet çeteleri unutuldu. "AskerRefah" karşıtlığı büyütülerek, laik düzenin tehlikeye düştüğü iddiası gündeme getirildi. Bazılarımızın gerçekleri saptırmak boyutuna varacak kadar olayları abartmasıyla oluşan gerginlik, MGK'da alınan ve demokrasinin sınırlarını zorlayan kararlarla şimdilik bitti gibi görünüyor. Belki de alınan kararların bir çoğu uygulama imkanı bulamadan unutulacak. Ancak biz medya mensuplarının tutumu  hiç de unutulacak gibi değil bana göre. Tarafsız haber vermekle yükümlü olan medyanın yorumlu haberleri ile Türkiye büyük bir gerginlik yaşadı. Ve medyanın habercilik anlayışı yeniden tartışmaya açıldı. Biz de "yorumsuz haber" sloganı ile yayın hayatına başlayan Radikal'in genel yayın müdürü Mehmet Y. Yılmaz ile özelde Radikal'in yorumsuz haberden yorumlu habere olan serüvenini, genelde ise Türk basınının geçirdiği demokrasi imtihanını konuştuk. Mehmet Yılmaz; "Türkiye'de yorumsuz habercilik yapılamaz. Herkes çizgisini belli etmek zorunda. Darbe olsa kimse tankın üzerine çıkmaz. Refah'ın düzeni değiştirecek gücü yok. Medya olayları abarttı" diyor.
   <br/>
   <br/>
   "Gazete ve dergi çıkartmaktan zaman bulursam gazetelerin sunuş yazıları ile daha sonraki gelişme çizgilerini kitaplaştırmak istiyorum" diyorsunuz. Bu idealinizi gerçekleştirirseniz kitabın "Radikal" ile ilgili bölümünde neler yazacaksınız?
   <br/>
   <br/>
   Radikal için çok fazla bir şey söyleyecek durumda değiliz. Birincisi Radikal yayın hayatına başlayalı henüz 5 ay oldu. Bu süre bir gazete hakkında fikir sahibi olabilmek için çok kısa. İkincisi hâlâ bu gazetede çalışıyorum, dolayısıyla objektif olma ihtimalim çok zayıf. Ama sonuçta bir profesyonel olarak baktığım zaman editörün ilk gün verdiği söz ile 5 ay içinde yaptıkları arasında bir fark olup olmadığını söyleyebilirim. Radikal'i hazırlarken düşünüyorduk ki İngiliz gazeteleri gibi bir çizginin Türkiye'deki temsilcisi olsun gazetemiz. Yani haberi yorumsuz olarak aktaralım. Gündemin sıralaması neyse (bizim kendi özel gündemimiz değil, Türkiye'nin ya da dünyanın o zamanki gündemi neyse) haberler o sıraya göre dizilsin. Yorumlar mutlaka ayrı olsun. Her siyasi görüş ve düşünceye eşit mesafede dursun. Kendime 5 ay içinde bunu başardık mı diye sorduğum zaman, çok fazla başaramadık diye düşünüyorum.
   <br/>
   <br/>
   Neden başaramadınız?
   <br/>
   <br/>
   Çünkü biz gazeteyi hazırlarken bir şeyi ihmal ettik. Türkiye'de gazetelerin geçmişleri hep siyasi mücadele ile geçmiş. Gazeteler veya dergiler hep belli bir siyasi grubun, siyasi görüşün ya da partinin sözcüsü olmak iddiasıyla ortaya çıkmışlar. Toplum da gazetelerden böyle bir işlev bekler hale gelmiş. Herkes kendi siyasi görüşüne ya da mensup olduğu sosyal veya siyasal gruba yakın bulduğu gazeteyi okumayı ve o gazetenin de kendisi gibi düşünmesini istiyor. Biz ise başlangıçta bunun tamamen tersine hiç bir grubun sözcüsü olmadan yayın yapmak istedik. Haberleri çok sade verdik. Ancak bu anlayışımız okuyucu ile Radikal arasında bir yadırgamaya yolaçtı.
   <br/>
   <br/>
   Çok kısa bir süre içinde bu karara nasıl vardınız. Belki de halk sizin düşündüğünüzün tersine yalın haber istiyor, yönlendirilmek istemiyor.
   <br/>
   <br/>
   Gelen okuyucu mektupları ve gazetede çalışan arkadaşlarımızın çevrelerinden edindikleri izlenim Radikal'in renksiz, tavırsız bir gazete olarak beğenilmediğini gösteriyordu. Bu tepkiler gazetenin çizgisinde bir değişiklik yapmamıza neden oldu demiyorum, ama düşüncemizi etkiledi. İlk bir ay sonrasında Radikal'in başlıklarında da diğer gazetelerde olduğu gibi yorumlu başlıklar çıkmaya başladı.
   <br/>
   <br/>
   Tarafsız ve yorumsuz haber düşüncenizin başarılı olamamasında basın yayın kuruluşlarının çeşitli ilişkilerinin hiç mi önemi yoktu?
   <br/>
   <br/>
   Sebebin o olduğunu zannetmiyorum. Bu gazeteyi bina içinde değil de dışarıda 510 arkadaş birleşip kendi kendimize çıkartıyor olsaydık ne kadar rahat hareket edeceksek burada da öyleyiz. Sorun gazetelerin belli gruplara bağlı olmasından ziyade Türk toplumunun içinde bulunduğu kafa karışıklığığından kaynaklanıyor. Bu karışıklık kaçınılmaz olarak gazetelere de yansıyor.
   <br/>
   <br/>
   Radikal'in yayına başlamasından bir ay sonra Susurluk kazası oldu. Görünen o ki Susurluk sonrası Radikal de eskisi gibi olamadı.
   <br/>
   <br/>
   Susurluğun da katkısı oldu sanıyorum. Ancak bunda kendimi çok fazla eleştirmiyorum. Çünkü başlangıçtaki düşüncemiz biraz hayalcilikti. Ancak başardığımız şeyler de oldu tabii.
   <br/>
   <br/>
   Neleri başardığınızı düşünüyorsunuz? Örneğin Fadime Şahin, Sincan, Şevket Kazan gibi suni gündemlerde "O bir Radikal" dedirtecek bir tavrınız oldu mu?
   <br/>
   <br/>
   Gerek kamuoyu oluşturma açısından, gerekse habercilik bakımından 5 aylık bir gazeteden beklenmeyecek bir başarı elde ettik. Bizim Forum sayfamızı takip ettiyseniz göreceksiniz ki  toplumun hemen hemen her kesiminden insan hiçbir kısıtlama ile karşılaşmadan görüşlerini açıkladılar. Bunun önemli olduğunu düşünüyorum. Bu diğer gazetelerde eksik.
   <br/>
   <br/>
   Yeni Yüzyıl'da Perspektif diye bir sayfa var.
   <br/>
   <br/>
   Doğru ama, orada aynı geniş yelpaze yok. Nitekim o gazetede yazılar yazan bazı insanların yazılarının konmadığı oldu, bizde öyle bir şey yaşanmadı.
   <br/>
   <br/>
   Susurluk kazasına gösterdiğiniz duyarlılığı son günlerde yaşanan gelişmelerde göremedik.
   <br/>
   <br/>
   Onda da farklı olduğumuzu düşünüyorum. MGK ile ilgili kararları öncesi ve sonrası ile yansıttık. Bizde "Paşa paşa imzaladı", "Hocayı bayılttılar" gibi bir başlık hiç çıkmadı. Birçok yazarımızın görüşleri diğer gazetelere göre daha farklı oldu diye düşünüyorum.
   <br/>
   <br/>
   Sincan'a giren tanklara siz de sessiz kaldınız. Neden medya bu konuda duyarlı davranmadı, ya da davranamadı? Demokrasiyi niçin savunmadınız?
   <br/>
   <br/>
   Bence davranamadı. Sebep de Refah'ın seçim propagandasında halkı inanan inanmayan diye ayırmasıydı. Eğer siz böyle davranır, öbür gruba bunlar bir gün baltayla silahla gelip bizi doğrayacak havası verirseniz, onlar da sizin itilip kakılmanıza ses çıkarmaz, üstelik sevinir.
   <br/>
   <br/>
   Küçük kesimin düşüncesi yüzünden demokrasinin kurallarını ihmal etmenin bir anlamı olmasa gerek. Siz gerçekten Refah'ın bu sistemde Türkiye'yi böleceğine inanıyor musunuz?
   <br/>
   <br/>
   Evet inanıyorum. Düzeni değiştirmeye gücü yeter mi bilmiyorum ama insanların acı çekmelerine yetecek kadar gücü var. DevSol'un da bir gücü yok fakat Gazi Mahallesi'ndeki olayların ne boyuta geldiğini hepimiz gördük. Ancak ne olursa olsun Türkiye'ye İran tipi bir rejimin gelmesi imkansız.
   <br/>
   <br/>
   Refah'ı, dini sadece kendisinin temsil ettiğini düşünüyor diye değerlendirmenize rağmen, siz de Refah'ın icraatları yüzünden bütün dindarları zan altında bırakarak çelişkiye düşmüş olmuyor musunuz?
   <br/>
   <br/>
   Refah yüzünden başını örten, namaz kılan insanın rencide edildiğine inanmıyorum. Müslümanlar rencide ediliyor görüşü nerden çıkıyor anlamıyorum. RP'nin siyasi hatalarını eleştirmek neden Müslümanları rencide etmek anlamına gelsin ki?
   <br/>
   <br/>
   Sorun da burada zaten, eleştirinin Refah'la sınırlı tutulmamasında.
   <br/>
   <br/>
   Çünkü Refah yönetiminin tavrı öyle. Bana oy veren inanmış, vermeyen inanmamış derseniz bunların olması kaçınılmaz. Refah'ın yaptıkları Müslümanlığı bağlamıyor, Müslümanların zarar görmesine neden oluyor.
   <br/>
   <br/>
   MGK kararlarında sizin de 4 ay aralıksız manşetinizden inmeyen Susurluk ile ilgili bir tek cümle bile yer almazken suni gündemlerle tırmandırılan "şeriat tehlikesi" adı altındaki mevzuların 9 saat konuşulması ilginç değil mi? Yoksa Susurluk kapatılmak mı isteniyor.
   <br/>
   <br/>
   MGK'da Susurluk'un konuşulmamış olması elbette dikkat çekici. Ama kimsenin Susurluk'u kapatmaya gücü yetmez. Çünkü Türk halkı ilk defa parti ayrımı gözetmeksizin bir olayın peşine düştü. MGK'da bunun çok fazla gündeme gelmemiş olmasını önemli bulmuyorum. Çünkü sürecin geriye döndürülmesi imkansız. Ben Susurluk'un nereye kadar giderse gitsin çözüleceğine inanıyorum. Biraz zaman alacak ama İtalya'da Gladio skandalı bir günde ortaya çıkmadı, ancak 20 yıl sonra suçlular ortaya çıkarıldı.
   <br/>
   <br/>
    Demokrasiyle idare edilen bir ülkede MGK'nın aldığı kararları demokratik buluyor musunuz?
   <br/>
   <br/>
   Kararların ifade ediliş tarzının anayasal sınırı biraz zorladığını düşünüyorum.
   <br/>
   <br/>
   Peki bu kararların alınmasında medyanın payı olduğunu düşünüyor musunuz?
   <br/>
   <br/>
   Genel olarak medyanın bu sınavdan başırılı çıktığını söyleyemem. Ancak iktidar partilerinin bütün suçu medyaya yüklemesi anlamsız. Bütün liderler muhalefette sevdiği medyayı nedense iktidar olunca hiç beğenmiyor. Ortamı oluşturanlar, provokasyonları yapanlar başka. Medya bunu yansıtırken hata yapabilir. Biraz abartabilir veya olan şeyi daha küçük gösterir. Medyanın topluma yön verme yöntemi budur. MGK kararlarını bütün basın olarak biraz abartmış olabiliriz. Ama bu, olayın kendisini ortadan kaldırmaz.
   <br/>
   <br/>
   Sabahları gazete okurken hiç kendinizi muhtıra verilmiş bir ülkede yaşıyor gibi hissettiğiniz oluyor mu?
   <br/>
   <br/>
   Hayır, çünkü MGK kararlarını eleştirme hakkımız var ve bunu yapıyoruz. Biz muhtıra günlerini de gördük. Gerçek muhtıra olsa bunları yazamazdık. Oysa tanklar sokağa çıkmış olsaydı tankın üzerine çıkacak bir kişiyi bulamazdık. Bugün yazabiliyorsak anlayın ki ortada tank yok. Biz Türklerin demokratlığı tankların sokağa çıktığını görene kadardır.  Ondan sonra hiçbirimiz de demokratlık kalmaz.  Bugüne kadar iki askeri darbe bir muhtıra gördük, kim direndi...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=42902D9F8EE85B456E4D1935F8D046F1?newsId=2364), [web.archive.org (arşiv bağlantısı)](http://web.archive.org/web/20130929100947/http://www.aksiyon.com.tr:80/aksiyon/newsDetail_getNewsById.action;jsessionid=42902D9F8EE85B456E4D1935F8D046F1?newsId=2364)
