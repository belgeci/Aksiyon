# Cımbom'da öze dönüş!

*Osman İridağ 2000.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Artık hiç bir şey eskisi gibi olmayacak" diye sokaklarda şenlik yapıp, kendimizi bir dakika karanlığa hapsettiğimiz günler geride kaldı. 3 Kasım 1996 tarihi belleklerimizdeki izini yavaş yavaş yitiriyor.
  </font>
 </div>
 <div id="newsText">
  <font class="detail-text">
   Tabii o tarihte meydana gelen ve kimilerine göre basit bir kaza kimilerine göre ise devlet içindeki örgütlenmenin gün yüzüne çıktığı tarihi bir olay olan ve Susurluk ismi ile özdeşleşen, Temiz Toplum beklentileri de. Ama bizim konumuz bu değil. Devlet içindeki örgütlenmeler, mafya, uyuşturucu ya da gruplar arasındaki çatışmalar da değil. Konu başlığı belki spor ama daha özelde spor ötesi bir şey. Zaten ne demişler; "Spor asla sadece spor değildir". Şimdi anlatacağım bir spor öyküsü. Ama tarafları gerçek olan ve tam dört yıl süren bir öykü. Zengin kızla fakir oğlanın, ya da tersi. Kısaca gerçek hayatta hiçbir zaman biraraya gelemeyecek iki aşıkın öyküsü de diyebilirsiniz buna.
   <br/>
   <br/>
   Anadolu'nun kimliğini en iyi yansıtan bölgelerden biri olan Adana'da doğup büyüyen genç ve idealist fakir kahramanımız kısa süre içinde gösterdiği olağanüstü gayretle hemcinsleri içinde sivrilmeyi başarır ve çok ünlü bir futbolcu olur. Artık Anadolu ona dar gelmeye başlamıştır. Zaten büyükşehrin para babası futbol kulüplerinin de dikkkatini çekmeyi başarmıştır. Ve bu kulüplerden biri olan, Anadolu kültüründen çok, Batı kültürüyle donanmış bir okulun takımı genci çok para vererek satın alıp İstanbul'a getirir. Kahramanımız yaşıtlarının aksine büyükşehrin cazibesine kendini çok fazla kaptırmaz ve doğup büyüdüğü topraklarda kazandığı alışkanlıklarından vazgeçmek istemez. Adana'da nasıl davranıyorsa İstanbul'da da aynısını yapar. Kavga eder, hırçınlık yapar, sert futbolcudur. Kimse onun kabadayı ruhunu törpüleyemez. Bunun yanında azimlidir, yüreğini sahaya yansıtmaktan çekinmez ve iyi bir futbolcudur. Uzun yıllar özünü kaybetmeden futbol oynar ve emekli olur. Bu kez de teknik direktör olarak tekrar Anadolu'nun yolunu tutup Göztepe ve Ankaragücü takımlarında görev yapar. Doğup büyüdüğü topraklara seyahatı sırasında özüyle ilgili değerleri bir kez daha keşfeder. Ve Anadolu ruhuyla yeniden İstanbul'a dönüp futbol oynadığı takımda teknik direktör olur. İşte öykümüz de burada başlar.
   <br/>
   <br/>
   O kahramanın adını hepiniz biliyorsunuz: Fatih Terim. Terim'in kişisel özelliklerine baktığımız zaman Galatasaray Futbol Kulübüyle tamamen zıt bir karaktere sahip olduğunu görüyoruz. Galatasaray, adını Galatasaray Lisesi'nden almış. Galatasaray Lisesi ise Fransız ekolünün Türkiye'deki temsilcisi olarak biliniyor. Bu okuldan mezun olmanın Türkiye'de önemli noktalara gelmek açısından ne kadar önemli bir referans olduğunu tekrarlamaya gerek yok herhalde. Galatasaray mezunu olan insanların Fransız kültüründen ne kadar etkilendiklerini söylemeye de. Öyle ki bu okul mezunu meşhur bir isim Türkiye'nin geri kalmışlığını açıklarken, "İnsanlar Fransızcayı bıraktı, İngilizce öğreniyor. Fransız kültürü bize daha yakın, o yüzden geri kaldık" diyebiliyor.
   <br/>
   <br/>
   İşte Galatasaray içinden çıktığı değerlerden çok Fransız kültürüyle donanmış bir takımdı ve diğer iki İstanbul takımı Fenerbahçe ve Beşiktaş'a göre daha "elit"ti. (Bu kelimeyi eğitim seviyesi ve belli bir kültürün izlerini üzerlerine taşıması anlamında kullanıyorum.) Topluma yansıyan tarafında ise Türk geleneklerinden kopuk bir elitlik vardı. Halktan daha uzak, dışarıya karşı diğerlerine göre daha kapalı. Fatih Terim ise halkla daha içiçe olan, entellektüel yönünden çok Anadolu insanının sıcaklığını, sertliğini, sevecenliğini ve hırsını kendi içinde çok iyi özümseyebilmiş bir isim. İşte 1996 yılında başlayan Galatasaray Fatih Terim öyküsü böylesine iki zıt kutbu biraraya getirdi. İster farklı kutupların birbirini çekmesi deyin, ister Terim'in modern futbol anlayışındaki başarısı deyin bu ortaklık her iki tarafı da memnun etti. Çünkü başarı vardı.
   <br/>
   <br/>
   Ya başaramasaydı?
   <br/>
   <br/>
   Eğer Fatih Terim ilk yıl Galatasaray'ı şampiyon yapamasa büyük ihtimalle görevine son verilecekti. Ama şans ondan yanaydı ve o da bunu iyi kullandı. Başarı geldikçe de Terim'in kişisel özelliklerini kulübe yansıtmasına kimse ses çıkar(a)madı. Ama içten içe hep bir rahatsızlık vardı. Gazetelerin bile yazmaktan çekindiği bu gerçek Terim'in ayrılmasıyla birlikte günyüzüne çıkmaya başladı. Yeni yeni öğreniyoruz ki aslında Galatasaray'lı yöneticiler de Terim'in ayrılmasını istiyormuş.
   <br/>
   <br/>
   Temiz Toplum'un bayraktarlığını yaptığını söyleyen yazarların Fatih Terim'i en çok eleştirdikleri konulardan biri de Mehmet Ağar idi. Ağar'ın Galatasaray Spor Kulübü'nün yüzyıl fotoğrafına girecek kadar kulüple içli dışlı olması kimi yazarları olduğu gibi yöneticileri de rahatsız etmişti. Ağar ne yönetim kurulu üyesiydi ne de kulüpte sorumlu olduğu bir görevi vardı. Ancak Terim'in dört yıllık görev süresinde ona en çok destek çıkan kişilerin başında geliyordu. Mehmet Ağar'ın isminin mafya ve çetelerle birlikte anılmaya başlamasıyla Terim'in Galatasaray'da Teknik Direktör olarak göreve başlaması aynı yıla denk geliyor. Gazeteler, televizyonlar Ağar için en ağır ithamları yaparken Terim ona sahip çıkmaya devam etti. Anadolu kültürü ona dostunu satmaması gerektiğini öğretmişti çünkü. O da öyle yaptı ve en zor döneminde Ağar'ı yanından hiç ayırmadı. Ancak Galatasaray Kulübü'nün ismi Susurluk'la birarada anılan Ağar'ın bu kadar kulüp içinde görünmesinden hiç de hoşnut olduğu söylenemezdi.
   <br/>
   <br/>
   Ama bütün rahatsızlıklar, kavgalar hep perde arkasında yaşandı. Fransız ekolünde gerçekçilik önemliydi ve taraftarın sevdiği bir isme, üstelik de başarılı bir isme karşı kimse bir şey diyemiyordu. Aynı şekilde taraftarın ruhunu bilen bir teknik adam da onların istediklerini verdiği takdirde, istediğini yapma şansının olduğunu çok iyi biliyordu. Terim'in Anadolulu ruhunda temsil ettiği bir başka şey vardı. Batıya karşı olan ezikliğimizi yenmek ve Batıyı kendi şartlarında dize getirmek. Bir anlamda Batıyı fethetmek. İtalya'nın iyi takımlarından birinin başına geçerek de bunu başardı ve içinden çıktığı Anadolu insanının gururu oldu.
   <br/>
   <br/>
   Esas oğlanın ayrılmasından sonra Galatasaray Kulübünde teknik direktörlüğe bir Fransız teknik direktörün getirilmesi düşünülüyor. Muhtemelen siz bu yazıyı okuduğunuz zaman çok büyük bir aksilik olmazsa Fransız Fernandez Galatasaray'ın yeni teknik direktörü olacak. Böylece Galatasaray, kendi değerlerine ters geldiğini düşündüğü hırçın, kavgacı ve takıma göre "yerel" bir teknik adam yerine yapısına çok daha uygun bir teknik sorumluya kavuşacak.
   <br/>
   <br/>
   Öykünün sonu her iki tarafın da istediği gibi bitti.
   <br/>
   <br/>
   NOKTA: Terim Türk insanının genel karakteristik özelliklerini üzerinde taşıyan bir isimdi.
   <br/>
   <br/>
   İKİ NOKTA: Akıllı, çalışkan, birazcık kabadayı, bazen hoşgörülü bir baba, bazen sert bir hoca, kaybetmeye tahammülü olmayan, kendinden emin ve duygusal.
   <br/>
   <br/>
   ÜÇ NOKTA: Onun başarısı aynı zamanda Anadolu ruhunun da başarısı anlamına geliyordu.
   <br/>
   <br/>
   <br/>
   <br/>
   Email:osmaniridag@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D488D94C447A763A1E7662A0E55E371F?newsId=6272), [web.archive.org (arşiv bağlantısı)](http://web.archive.org/web/20131003150832/http://www.aksiyon.com.tr:80/aksiyon/newsDetail_getNewsById.action;jsessionid=D488D94C447A763A1E7662A0E55E371F?newsId=6272)
