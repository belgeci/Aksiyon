# Birinci kuvvet gibi görünüyoruz

*Osman İridağ 1997.05.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Haber 5N + K (Ne, nerede, ne zaman, nasıl, niçin ve kim) kuralı  ile mi yazılır? Türkiye'yi kim yönetir? Medya birinci kuvvet midir?
  </font>
 </div>
 <div id="newsText">
  <font class="detail-text">
   Siyah nasıl beyaz olur, arada gri renk var mıdır? Haber verme özgürlüğü, taraf olmak anlamına gelir mi? Sorular, sorular, sorular... Teorideki cevapları ile pratiğe yansıması siyah ile beyazın zıtlığı gibi birbirine zıt olan sorular. Tıpkı gece ile gündüz gibi. Okulda öğretilen farklı, gazetelere yansıyan daha farklı. Belki de bu yüzden okuyucu, gazete yazıyorsa inanmama noktasına geldi. Oysa eskiden öyle miydi? Gazete yazdı dendi mi akan sular durur, olayın gerçek olduğu kabul edilirdi. Ne oldu da bugün gazetelere güvenilmez hale gelindi? Bu soruyu en iyi cevaplayacak olan kişilerden biri de en örgütlü gazetecilik kurumu olan Türkiye Gazeteciler Cemiyeti Başkanı Nail Güreli. Sorularımız şıracının şahidi bozacı gibi olsun istemedik. Bize okulda gazetecilik dersi veren Nail Güreli'ye, bugün kendisinin de hem yazar olarak hem de Türkiye Gazeteciler Cemiyeti Başkanı olarak içinde bulunduğu medyanın bize öğrettikleriyle zıt bir yayın yapmasının nedenini sorduk. Sayın başkan,  Cemiyet Başkanı olarak söyleyebileceği kadarını aktardı bize. Sorularımızı yönlendirme olarak algıladı ve  kırk yıllık gazetecilik tecrübesi ile bizi uyardı; "Ben kırk yıldır bu işin içindeyim, sorularınızla beni yönlendirmeye çalışmayın". İster istemez bu sözler bize son aylarda okuduğumuz gazete haberlerini ve herkesin kırk yıllık gazeteci olmadığı gerçeğini hatırlattı.
   <br/>
   <br/>
   Size sayın başkanım mı demeliyim, yoksa nasıl hitap etmemi istersiniz?
   <br/>
   <br/>
   Abi diyen var, baba diyen var, başkan diyen var. Ben hepsinden mumnun olurum. Siz hangisini tercih ederseniz olur.
   <br/>
   <br/>
   Ben üye değilim ama yine de  sayın başkanım demek isterim.
   <br/>
   <br/>
   Neden, sözleşmeli değil misiniz ki?
   <br/>
   <br/>
   Evet sözleşmeliyim, üyelik şartlarını haizim, ancak üye olmakla olmamak arasında bir fark görmediğim için üye olmuyorum. Herhalde o farkı en iyi siz anlatırsınız?
   <br/>
   <br/>
   Çalışan, düşünen insanların mutlaka bir örgüte üye olması gerekir. Özellikle de meslek örgütüne. Benim hep tekrarladığım bir örnek var. İsveç'in nüfusu 9 milyon. Geçen yıllarda yapılan bir araştırmada sivil toplum örgütlerine üye olanların sayısı 36 milyon. Herkes en az 4 derneğe üye. Çevre derneğine, fikir kulübüne, kendi meslek örgütüne, spor kulübüne, belki siyasal bir partiye. İnsanı düşünen varlık diye tarif ederler. Bu örgütlenme çağında da insanı düşenen yaratık olarak değil örgütlü varlık olarak tanımlayabiliriz. Bu yüzden mutlaka bir örgütün içinde bulunmakta fayda vardır. Yani ben örgüte üye olmakla olmamak arasında bir fark görmüyorum demek bence yanlıştır. Çünkü bu, örgütten bir çıkar beklemek anlamına gelir. Örgütlü olmak bu değildir. Örgüt, topluma birşeyler vermenin bir aracıdır; toplumun yönetimine katılmak için, fikrini söylemek için, eylem koymak için.
   <br/>
   <br/>
   Çıkardan ziyade belki de işlevini yerine getirmediği düşünülüyor?
   <br/>
   <br/>
   İşlevden neyi kastediyorsunuz? 30  40 yıl önce bir cemiyete üye olmak için kışın kömür yardımı yapıp yapmadığına bakarlardı. Bu bir işlev değildir. Esas işlevi ülkenin sorunları üzerinde düşünce üretmektir, fikrini söylemektir.
   <br/>
   <br/>
   Gazeteciler cemiyeti bu anlamda işlevini yerine getiriyor mu?
   <br/>
   <br/>
   Bence getiriyor. Belli bir doğrultuda çok istikrarlı ve etkin biçimde işlevini yerine getiriyor. Bir kere meslek sorunlarıyla birinci dereceden ilgilenegelmiştir. Sözünü söylemiş, tavrını koymuştur. Mesleki dayanışmayı sağlamıştır. Türkiye'nin koşulları içinde her dönemde basın özgürlüğü tartışması, demokratik rejim tartışması güncelliğini korumuştur. Birtakım sorunlar çeşitli nedenlerle aşılamamıştır. Rejimler kesintiye uğramıştır, demokrasi mücadelesi, basın özgürlüğü mücadelesi yeniden başlamıştır. Bütün bu mücadeleler içinde Türkiye Gazeteciler Cemiyeti daima görevini yerine getirmiştir.
   <br/>
   <br/>
   Hep basına yapılan saldırılar, ya da sataşmalar sizden tepki görüyor haklı olarak. Peki basının yaptığı saldırı ve yanlışlıklar karşısında ne yapıyorsunuz?
   <br/>
   <br/>
   Dünyada görülmeyen şekilde özeleştiri yapan tek meslek kuruluşuyuz.  Bunu 'basın kendini sorguluyor' diye kocaman bir kitapta da belgeledik. Orada basının tekelleşmesinden  saygınlığına,  promosyonuna kadar bütün sorunlar konusunda özeleştirimizi yaptık;  gazeteci arkadaşlarımızı eleştirdik, basın kurumlarını eleştirdik. Bu kitabı gören Konrad Adeneur Vakfı temsilcileri Almanya'da bile böyle özeleştiri yok, izin verirseniz biz bu kitabı Almanca'ya çevirmek istiyoruz dediler.
   <br/>
   <br/>
   Kitap Türkiye'de nasıl bir tepki gördü?
   <br/>
   <br/>
   Tepki gelmesi gerekir miydi? Herhalde ilgiyle karşılandı.
   <br/>
   <br/>
   Tepki gelmediyse problem nereden kaynaklanıyor? Eğer herkes özeleştirisini yapıyorsa ve yapılan özeleştiriyi destekliyorsa, halen yalan haber yapılmasının, yorumlu haber yapılarak halkın yanlış yönlendirilmesinin sebebi nedir?
   <br/>
   <br/>
   Sorun meslek ilkelerinin benimsenmemesinden kaynaklanıyor. Yorumlu haber yapılmaması gerekir. Ancak dünyanın her yerinde olduğu gibi bizde de zaman zaman yorumlu haber yapan arkadaşlarımız çıkıyor. Ayrıca haberin tanımı konusunda gelişen zamanla birlikte değerlendirmeler de değişiyor.
   <br/>
   <br/>
   Yorumsuz haber tiraj getirmiyor
   <br/>
   <br/>
    Haber anlayışı mı değişti?
   <br/>
   <br/>
   Haber anlayışı bir ölçüde değişti. Bütün dünyada bu böyle.
   <br/>
   <br/>
   O zaman  okullarda bize öğretilen yanlış habercilik mi?
   <br/>
   <br/>
   Noksan demek daha doğru olur. Ben şunu diyorum; haberin  yorumsuz olması  gerekir, maksatlı ve yönlendirici olmaması gerekir. Salt gerçeği objektif biçimde iletmesi gerekir. Yorumu  köşe yazarı yapar, haberi yorumlar. Ama bütün dünyada geçerli olan başka bir görüş var. Haberleri daha ilginç hale getirmek için haberin esasını bozmayacak şekilde, yönlendirici olmayacak biçimde, asılsız bilgiler katmamak koşuluyla daha ilgi çekici hale getirmek için birtakım yorumlar yapılabilir. Ama şartı var; esasını bozmamak, gerçek dışı unsurları katmamak. Spordan bir örnek verirsek; Malatya 3  Antalya 0. Bu kuru bir başlık olur. Halbuki Malatya esti geçti derseniz gerçek değişmez ama haber ilginç hale gelir. Yok Malatya  çok zayıf oynayıp maçı kazanmışsa esti geçti demek yanlış.
   <br/>
   <br/>
   Bizde durum nedir?
   <br/>
   <br/>
   Bunun ölçüsünün kaçmaması lazım. Zaman zaman kaçıyor. Aslında bunlar subjektif değerlendirmedir. Yorum vardır size göre çok aşırıdır, bana göre makul kabul edilebilir. Bunun istatistiğini yapmak mümkün değil.
   <br/>
   <br/>
   Yorumlu habere geçişin nedeni yorumsuz haberin başarısızlığı mıydı?
   <br/>
   <br/>
   Eğer başarının ölçüsü okuyucuya ulaşmaksa evet. Az evvel söylediğim kabul edilebilir yorum daha çok ilgi çektiği için yaygınlaşmıştır.
   <br/>
   <br/>
    Türkiye'de herkes birbirini görevini yerine getirmemekle suçluyor? Bunu en çok yapan medya, işlevini yerine getiriyor mu?
   <br/>
   <br/>
   Önemli ölçüde yapıyor. Medyanın esas işlevi nedir? Halka ülkede olup bitenleri duyurmak, onları bilgi sahibi yapmak. Bugün bilgilenmek temel insan haklarından sayılıyor. Biz diyoruz ki bilgi edinmek bir hak olmaktan çok tıpkı oy vermek, vergi vermek gibi bir vatandaşlık görevidir. Bireyler bilgi edinecekler ki ülkeyi yönetenlerle ilgili tercihlerini de o bilgiye dayanarak sağlıklı yapabilecekler. Bu demokrasinin de sağlıklı işlemesini sağlar. Ama bazı meslektaşlarımızın zaman zaman bunu ihmal ettiği, meslek ilkelerini ihlal ederek, haberlere yorum katıp  halkı yanlış yönlendirdiği oluyor. Hatta klasik anlamda basının dördüncü kuvvet olarak yer alması gerekirken neredeyse birinci kuvvet olma görüntüsü verdiğine de rastlıyoruz. Bilinçli olarak birinci güç yerine geçiyor demiyorum, birinci kuvvet olduğu izlenimi veriyor.
   <br/>
   <br/>
   Kendisi geçmek istemiyor da buna zorunlu mu hissediyor?
   <br/>
   <br/>
   Kendisinin geçip geçmek istemediği konusunda hüküm vermek savunduğumuz meslek ilkelerine ters düşer. Çünkü onun öyle olup olmadığını tespit etmek için adamı yargılamanız, delilleri ortaya koymanız gerekir. Bunu yapmadan mahkum edici bir hüküm vermek basından da şikayet ettiğimiz yargısız infazı bizim yapmamız olur ki ben bunu yapmam, bugüne kadar da yapmadım. Ben meslek ilkelerini söylerim, buna kimin ne derecede uyup uymadığını kamuoyu takdir eder.
   <br/>
   <br/>
   Kamuoyu nasıl takdir edecek, onu yönlendiren zaten medya değil mi?
   <br/>
   <br/>
   Öyle değil; medya kendisi de takdir eder, medyayı izleyen okur da takdir eder.
   <br/>
   <br/>
   İyi de efendim yönlendirilen zaten okur. Yanlış ya da doğru yönlendirme yapmak medyanın görevleri arasında mıdır?
   <br/>
   <br/>
   Medyanın görevini ikiye ayırmak gerek. Bir haber vermek, orada objektif olacak. Tarafsızlık ve bağımsızlık esas. Hiçbir tarafın çıkarına alet olmayacak, siyasi ekonomik odak noktalarından bağımsız olacak. Bir çıkar çevresine bağımlı olarak haber yapılırsa bu, meslek ilkelerinin vahim şekilde ihlali  demektir. Gazetelerin ikinci işlevi ise yorum yapmaktır. Yorumlarda köşe yazarlarının kendi görüşlerini savunması,  kamuoyunu yönlendirmek istemesi doğaldır ve bunu bağımsız olarak yapmalıdır. Ama bunun haberde yapılması yanlış.
   <br/>
   <br/>
   Tarafsızlık tartışmalı
   <br/>
   <br/>
   Bu anlamda Türkiye'de medyanın durumu nedir? Siyasi ilişkilerden, iş çevrelerinden bağımsız bir yayıncılık yapılıyor mu?
   <br/>
   <br/>
   Tabii  şimdi medyanın bağımsızlığı tartışma konusu. Büyük bir endüstri haline gelmesinden sonra özellikle yine siyasetçilerden kaynaklanan bir yaklaşımla medyanın tarafsızlığı tartışılıyor...
   <br/>
   <br/>
   Nasıl bir yaklaşım?
   <br/>
   <br/>
   Kendi çıkarlarını önde tutan, medyayı yönlendirmeyi önde tutan bir siyasal yaklaşım.  Bu da 12 Eylül'den sonraki dönemde hızla arttı. 2.5 gazete kalacak düşüncesiyle yola çıkanlar kendi yararları için gazetecilerle ilişki kurdu. Bu ilişki gerek siyasetçi gerek gazeteci için meşru olması gereken sınır aşıldı. Balık sırtında bir mesafedir bu. Yakın ilişki içinde olacaksınız haber almak için, ama tarafsızlığınızı, bağımsızlığınızı bozmayacak şekilde belli bir mesafede durmanız şart. Bu çok zor bir iş.
   <br/>
   <br/>
   Türkiye gerçeği nedir?
   <br/>
   <br/>
   Parlak değil. Özellikle çok karışık, çok tartışmalı evrelerden geçti. Bu ilişkilerin içiçe girdiği dönemler oldu. Siyasetçilerle basındaki sermayenin zaman zaman çok yakın ilişki içinde oldukları görüldü. Habere yorum katma anlayışı da o zaman değişti. Yorumla haber birbirine karıştı.
   <br/>
   <br/>
   Peki çözüm nedir?
   <br/>
   <br/>
   Meslek ilkelerini yerleştirmek. Bu ilişkilerin doğru olmadığını ve her iki tarafa da zarar verdiğini görerek doğruya yani meslek ilkelerine yaklaşmakla çözüm gerçekleşecek.
   <br/>
   <br/>
   Eğer dediğiniz gibi meslek ilkeleri yerleştirilirse gazetelerin haberlerinde okuyucuyu yönlendirmesi de sona erecek.
   <br/>
   <br/>
   Yönlendirme dediğiniz kadar olmuyor. Bu tür haberlerin sayısı fazla değil ama kötü olay çok ses verdiği için öyle görünüyor. Bunu siyasetçiler maksatlı olarak abartıyor, kendi yalanını medyanın yalanı olarak gösteriyor. Partisinden biri istifa etmiş, adam inkar ediyor.
   <br/>
   <br/>
   Medyanın çok yalan yazmadığını mı söylüyorsunuz?
   <br/>
   <br/>
   Yazmıyor tabii, yalan ülkeyi yöneten siyasetçilerden kaynaklanıyor.
   <br/>
   <br/>
   Ya gazetelerin en küçük haberleri bile gerginliğe neden olebilecek şekilde vermeleri..
   <br/>
   <br/>
   Bunu da genellemek yanlış. Medya derken bakıyorum hep belli grubu kastediyorsunuz.
   <br/>
   <br/>
   Hayır, bunu yapan bütün gazetelerden bahsediyorum. Eğer biz de yapıyorsak payımıza düşeni almalıyız?
   <br/>
   <br/>
   Germek göreceli bir kavram. Kimi yorum ya da haber manşete çıkış biçimine göre sizin için ortamı germektir, başkasına göre uzlaşma aramaktır, bir başkasına göre de çıkış yolu göstermektir. Madem fikir özgürlüğü var diyorsunuz, o halde adam her türlü düşüncesini serbestçe açıklamalı. Fakat bu haberde yapılmamalı.
   <br/>
   <br/>
   Ama haberde de yapılıyor. Simsiyah bir olay bir bakıyoruz gazete haberinde bembeyaz hale gelmiş. Ya da tam tersi. Arada bu kadar fark olur mu?
   <br/>
   <br/>
   Haberde yorumu kabul etmiyorum, ama bu da göreceli bir kavram. Bir olayı anlatırken 5 saniye gibi kısa bir sürede oldu diyor. Alın 5 saniyeyi bir depreme koyun bakalım kısa mı sürüyor uzun mu, o depremi yaşayın,  görün. Orada ne dememiz lazım, 5 saniye sürdü. Bu hatayı, hiç sevmediğim kelimeleri kullanarak söylemek zorundayım, sağcısı da solcusu da, dincisi de dinci olmayanı da yapıyor maalesef.
   <br/>
   <br/>
   Medyanın hükümetle girdiği kavgada taraf olması tarafsızlığını zedeledi mi?
   <br/>
   <br/>
   Doğrudan doğruya basını hükümetle taraf konumuna sokmak yanlış. Basın toplumdaki olayları yansıtır. Klasik tanımla toplumun aynasıdır basın. Ne yazık ki toplumda bir kutuplaşma var. Hükümete karşı olanlar ve hükümetten yana olanlar var. Bugün 150'ye yakın sivil toplum kuruluşu hükümete tavır almış durumda. Medya da  haliyle bunu yansıtıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2638-36-birinci-kuvvet-gibi-gorunuyoruz.html), [web.archive.org (arşiv bağlantısı)](http://web.archive.org/web/20120415020953/http://www.aksiyon.com.tr:80/aksiyon/haber-2638-36-birinci-kuvvet-gibi-gorunuyoruz.html)
