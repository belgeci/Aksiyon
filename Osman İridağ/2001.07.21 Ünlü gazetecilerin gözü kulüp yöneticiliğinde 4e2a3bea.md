# Ünlü gazetecilerin gözü kulüp yöneticiliğinde

*Osman İridağ 2001.07.21*

<div>
 <p class="baslik">
  Altaylı başkan, Cimbom şampiyon(!)
 </p>
 <p class="spot">
  Galatasaray kongresinde  başkanlık için Mehmet  Cansun ve Ateş Ünal Erzen  yarıştı. Ancak perde arkasında başkanlık için iki büyük medya grubunun rekabeti yaşandı. Ve  başkanlığı Uzan grubuna karşı Doğan grubunun desteklediği  aday kazandı. Aynı grubun  yazarı Fatih Altaylı da  Galatasaray'ın ikinci başkanı seçildi. Tıpkı Fenerbahçe'de  olduğu gibi
 </p>
 <p class="metin">
  Emekli olan futbolcuların gazeteciliğe başlamalarına alışmıştık. Her ne kadar spor yazarları, yıldız futbolcuların jübile sonrası "futbol yazarlığı" ya da "maç yazarlığı"na başlamalarına meslek etiği anlamında şiddetle karşı çıksa bile genel çoğunluk olarak, attıkları gollerin, kurtardıkları maçların hatırına kolayca kabul ettik onları. Şimdilerde bu tartışma bitti. Görünen o ki yeni bir tartışma başlıyor: Ünlü gazeteci ve televizyoncuların kulüp yöneticisi olması.
 </p>
 <p class="metin">
  Futbolcuların köşe yazarı olması sadece onları ilgilendiriyordu aslında. Bireysel yetenekleriyle kazandıkları şöhreti kullanıyorlar ve yazıları da bir maç anlatımından öteye bir anlam ifade etmiyordu. Ama aynı şey ünlü gazetecilerin kulüp yöneticisi olmalarında sözkonusu değil. Çünkü onlar bireysel yeteneklerinin yanında kurumsal bir kimliği de taşıyarak kulüp yöneticisi oluyorlar. Tıpkı Fenerbahçe'deki gruplarda olduğu gibi. Mesela Kadıköy grubu başkanının aday olması aynı zamanda bütün grup üyelerini bağlıyor ve onlar adına da söz söylemiş oluyor. Ya da Galatasaray'da liselilerin tercih ettiği bir aday, aynı zamanda onları da temsil ediyor. Peki bu gazeteciler yönetici olurken sadece kendilerini mi temsil ediyorlar?
 </p>
 <p class="metin">
  Medya kulüplere el attı
 </p>
 <p class="metin">
  Bu sorunun cevabından önce bu isimlerin kimler olduğunu cevaplamak gerek. Son Galatasaray kongresini Mehmet Cansun kazandı ve onun listesinde bulunan Hürriyet gazetesi yazarı Fatih Altaylı da yönetim kuruluna seçildi. Hemen ardından ikinci başkan oldu. Tıpkı Fenerbahçe'de olduğu gibi. Uğur Dündar da bundan önceki kongrede seçilmiş ve ikinci başkanlık görevini yürütmüştü. Son kongre sonrası da bu görevine devam ediyor. Eğer Beşiktaş'ın Süleyman Seba sonrası yapılan kongresinde Hasan Arat başkan olsaydı, Milliyet gazetesi yazarı Derya Sazak'ı da şimdi Beşiktaş'ın yönetim kurulunda belki de ikinci başkan olarak görecektik. Beşiktaş, Süleyman Seba döneminde Cenk Koray ile ünlü gazetecilerin kongre üyesi olma geleneğini başlatmıştı. Koray, hem yöneticilik yapmış hem de Akşam gazetesindeki yazılarına devam etmişti.
 </p>
 <p class="metin">
  Şimdiki durum ise şöyle. Türkiye'nin iki büyük kulübünün ikinci başkanlığını iki ünlü gazeteci yapıyor: Uğur Dündar ve Fatih Altaylı. Peki neden?
 </p>
 <p class="metin">
  Hani hep söylenir ya; "Futbol sadece futbol değildir". Aynı zamanda siyasettir, paradır, güçtür, reklamdır, prestijdir. Listeyi uzatmak mümkün. Her kulüp en büyük olmak, en çok para kazanmak, en iyi reklam yapmak ister. Bu nedenle de kulüpler medyaya hakim olan gruplarla birlikte hareket etmek isteyebilir. Örneklere baktığımız zaman da bunu görebiliyoruz zaten. Kaleyi içeriden fethederek bu amaçlarına ulaşmış olurlar. Ancak bu ilgi hiçbir zaman tek taraflı değildir. Futbol kulüpleri kadar onların haklarını satmak da büyük bir gelir kaynağıdır. İşte medyanın spora ilgisi bu noktada başlıyor. Daha çok satmak için daha çok taraftarı olan kulüpleri öne çıkarıyorlar ve bunu yaparken de doğal olarak kendi kârlarını düşünüyorlar.
 </p>
 <p class="metin">
  Medya kongresi
 </p>
 <p class="metin">
  Medyanın kulüplere olan ilgisini anlayabilmek için çok fazla bilgi sahibi olmak gerekmiyor. Son yapılan Galatasaray kongresi bu ilginin boyutlarını fazlasıyla gösteriyor. Faruk Süren'in başkanlığı bıraktığı kongrede yeni başkanın kim olacağının savaşı iki grup arasında verildi; Cem Uzan ve Aydın Doğan. Cem Uzan, sahibi olduğu gazete ve dergilerle Ateş Ünal Erzen'in kazanması için mücadele ederken, Doğan grubu ise Mehmet Cansun'u destekledi. Bu grubun yazarlarından Fatih Altaylı da neden Mehmet Cansun'un listesinden seçime girdiğini anlattığı yazısında, Galatasaray kulübünün Cem Uzan'ın tekeline bırakılamayacağını yazmıştı.
 </p>
 <p class="metin">
  Cem Uzan'ın Galatasaray kulübüne olan ilgisi biliniyor. Gerek forma reklamları gerekse Jardel'in transferinde büyük fedakârlıklar göstermiş, sahibi olduğu İstanbulspor'un bir çok futbolcusunu da bedelsiz olarak Galatasaray'a vermişti. Bütün bunları sadece Galatasaray'a olan sevgisinden yaptığını düşünmek oldukça zor. Doğan grubunda yazılanlardan öğrendiğimiz kadarıyla Cem Uzan, Galatasaray yönetimini ele geçirerek havuz sistemini bozmak ve Galatasaray'ın maçlarını Teleon'dan yayınlamak amacındaymış. Doğan grubu ise geçtiğimiz yıl Galatasaray'ın isim haklarını almak için büyük gayret göstermiş ancak Faruk Süren yönetimi yabancı bir şirketi tercih etmişti. Şimdi kazanan Doğan grubu oldu. Tıpkı iki yıl önce Fenerbahçe kongresinde olduğu gibi. Uğur Dündar da Fenerbahçe Yönetim Kurulu'na seçildiği kongrede Doğan grubunda çalışıyordu.
 </p>
 <p class="metin">
  Altaylı spor yazmayacak
 </p>
 <p class="metin">
  Uğur Dündar, Fenerbahçe ikinci başkanı olmadan yazdıkları yazılar içinde spora yer vermekten pek hoşlanmazdı. Yönetici olduktan sonra da sevmedi zaten. Ama Fatih Altaylı sık sık spor yazan, perde arkasında yaşananları anlatan bir yazardı. Yeni durumun tarafsızlığına gölge düşüreceği için, Galatasaray'daki görevi bitene kadar spor yazısı yazmayacağını açıkladı. Ancak bu yazısından sadece bir gün sonra kongrede rakibi olarak gördüğü Cem Uzan aleyhine yazı yazdı. Üstelik de Hürriyet gazetesi bunu manşetten verdi. Ve Altaylı bir gün önce verdiği sözü tekzip etti. Çünkü atılan manşetin zamanlaması Fatih Altaylı'nın tarafsızlık sözüne gölge düşürmeye yetti.
 </p>
 <br/>
 <center>
  <a class="anaorta" href="http://web.archive.org/web/20020329153737/mailto:osmaniridag @hotmail.com">
   osmaniridag @hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/346/haberler/3.htm), [web.archive.org (arşiv bağlantısı)](http://web.archive.org/web/20020329153737/http://www.aksiyon.com.tr:80/2001/346/haberler/3.htm)
