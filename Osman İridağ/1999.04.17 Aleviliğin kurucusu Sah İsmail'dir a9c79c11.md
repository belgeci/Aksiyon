# Aleviliğin kurucusu Sah İsmail'dir

*Osman İridağ 1999.04.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Bu cinayetleri ne zaman durduracaksın? Katil". Alemşah Begüm, hışımla girdiği odada doğru İsmail'in yanına gitmiş ve avazı çıktığı kadar bağırmıştı.
  </font>
 </div>
 <div id="newsText">
  <font class="detail-text">
   Karakoyunlu Devletini ele geçirmenin zafer sarhoşluğundan daha kurtulamamış olan Şah İsmail, annesinin sözleri karşısında ne yapacağını şaşırmış ve şoke olmuştu. Ancak o güçlü bir şahtı ve karşısındaki annesi dahi olsa onunla bu şekilde konuşamazdı. Nitekim şaşkınlığı kısa sürede geçti ve gözünü kırpmadan öz annesini ölüme gönderdi, yay kirişiyle boğdurdu. Şah İsmail Tebriz'e girdikten sonra Alevi olmayan halk tedirgin olmasına rağmen, Erdebil Dergahından gelen bir Şeyh'in onlara kötü davranacağına ihtimal vermiyorlardı. Ancak Şah onları ve kendi dervişlerini şoka uğratan bir karar alarak Alevi olmayanlar için idam emri çıkardı. Onlara iki seçenek sundu; ya inançlarını değiştirecekler ya da öleceklerdi.
   <br/>
   <br/>
   Alevi araştırmacıyazar Reha Çamuroğlu'nun son kitabı İsmail'i okumadıysanız siz de benim gibi Şah İsmail'in Alevileri Osmanlı zulmünden kurtaran Safevi hükümdarı olduğunu düşünebilir ve Yavuz ne kadar zalim ve gaddarsa (!), İsmail'in de o kadar yardımsever ve iyiniyetli olduğunu zannederdiniz. Çamuroğlu'nun kitabındaki Şah ise oldukça şaşırtıcıydı. Kan dökmeyi seven, Osmanlı'daki Kızılbaş ayaklanmalarını kendi lehine kullanarak onlardan faydalanan, ancak zamanı gelince de onları dışlayan bir İsmail portresi çiziliyordu. Alevilerin yıllarca düşündüklerinin aksine Yavuz Selim ile Şah arasındaki kavganın AleviSünni meselesi olmadığının, asıl kavganın siyasal iktidar mücadelesi olduğunun altı çiziliyordu. Kitabı okuyunca, Şah İsmail'in kişiliğinin bu kadar katı olduğunu ilk defa okuyor olmaktan ziyade, "Şah"ın hele de bir Alevi tarafından bu kadar "çıplak" ve objektif yazılabilmiş oluşuna şaşırıyorsunuz.
   <br/>
   <br/>
   Şaha gitmek bugün de Aleviler arasında oldukça sık kullanılan deyimlerden biri. Kimilerine göre orada kastedilen şah Tanrı'yı simgelese de, "Bismişah Allah Allah",  İsmail'le birlikte Kızılbaşlar arasında kullanılmaya başladı. Dolayısıyla, şaha gitmenin İsmail'le ilişkisi olmadığını söylemek güç. Çamuroğlu'nun kitabı gerek şahın Aleviler arasındaki yerini göstermesi bakımından gerekse "şaha gitmek" deyiminde kastedilen şahın kim olduğunu daha iyi görmek bakımından dikkat çekici. Çamuroğlu kitabındaki Şah'ın kendini şaşırtmadığını söylüyor. Ancak bütün Alevilerin Şah için Reha Çamuroğlu gibi düşündüklerini söylemek biraz güç. Ne de olsa İsmail onların ilk gözağrıları, gittikleri ilk Şah'tı.
   <br/>
   <br/>
    Şaha gitmek Aleviler arasında yaygın kullanılan deyimlerden biri ve siz yazdığınız kitapla bir anlamda şaha gittiniz. Bulduğunuz şah sizi şaşırttı mı?
   <br/>
   <br/>
   Eğer bir dünyevi şah'tan, ya da dünyevi bir padişahtan bahsediyorsak gittiğimiz zaman bulacağımız şey hiçbir zaman bizi memnun etmeyecektir. Çünkü, insanlar zordan arınmış, zora başvurmayan siyasal yönetimler kurmayı henüz beceremedi. 16. yy'da böyleydi, şimdi de. Bu nedenle hiçbir şah ya da padişahın  tasavvuf ehlinin ruhunu tatmin edecek düzeyde olabileceğine ihtimal vermiyorum.
   <br/>
   <br/>
    Bismişah, Şah İsmail'le başlayan bir deyim değil mi? O zaman kastedilen şah da İsmail olmuyor mu?
   <br/>
   <br/>
   Şah İsmail kendini Mehdi olarak görüyordu. Bu şaşırtıcı değil. Çünkü siyasal iktidar ve iktidarın kendi dinamikleri zannedildiği gibi inançların denetiminde yürümüyor. Aksine inançları tahrik ediyor, çaldıkları minareye kılıf malzemesi yapıyorlar. Yavuz Selim de bu pragmatikliğin içinde, İsmail de. Bununla birlikte Şah İsmail'in sağlığında Mehdi olup olmadığı tartışılmaya başlıyor. Onun savaş meydanından halkını bırakıp kaçması, kanının akması, yaralanması halkın gözündeki ölümsüzlüğünü sona erdiriyor. Seneler önce bir kitabımda yazmıştım ki, Hatayi bizimdir, Şah İsmail bir hükümdar. Dolayısıyla Şah İsmail'in kitapta sergilediğim kıyıcı, zorba yönleri, beni şaşırtmadı. Biliyordum ve bekliyordum.
   <br/>
   <br/>
    Sizi belki şaşırtmamıştır ama Alevi halkın çoğunluğu kitabınızdaki İsmail'e şaşıracaktır.
   <br/>
   <br/>
   Bugün Anadolu Alevileri arasında dolaşırsanız çoğunun Şah İsmail'i tanımadığını görürsünüz. Belki yaşlı kuşak onu biraz tanır ve size İran hükümdarı mıydı diye sorar. Soruyu değiştirip Hatayi'yi bilir misiniz derseniz bilirler. Çünkü Hatayi'nin okunmadığı bir cem yoktur.
   <br/>
   <br/>
   Bugünkü Aleviliği Şah kurdu
   <br/>
   <br/>
    Siz Aleviler Şah'ı tanımaz diyorsunuz ama Alevilik olayının tarihsel kırılma noktalarından en önemlisi Şah İsmail ve onun kurduğu Safevi Devleti değil miydi?
   <br/>
   <br/>
   Çok basit bir şey söyleyeyim. Bugünkü anlamıyla Aleviliğin kurucusu Şah İsmail'dir. Aynı şekilde bugünkü Şiiliğin kurucusu da Şah'tır. İkisi aynı kökten gelir. Şah öncesi Trablusgarb Şiileri ile Kum Şiileri arasında devasa farklar vardır. Homojen bir Şiilikten Şah İsmail öncesinde bahsetmek mümkün değildir. Bugünkü İran Şiası gökten zembille inmedi, tarihsel oluşum geçirdi. Kafkas Nakşibendiliğinin Şiadan etkilenmediğini söylememek mümkün müdür?
   <br/>
   <br/>
    Karşılıklı etkileşim olmadığını iddia etmek güç. Öyleyse kitabınızda neden Aleviliği Şiilikten ayırma gayreti içinde oldunuz?
   <br/>
   <br/>
   Seyit Nesimi Aleviler için yedi aziz şairden biridir. Ama Seyit Nesimi'nin kovalanmasında ve mahkeme edilmesinde Şii fakihler önemli rol oynamıştır. Yakalatmışlar ve derisinin yüzülme kararında bulunmuşlar. Biz burada homojen yapılardan bahsetmiyoruz. Sünnilik denince bir tek Sünnilik düşünebilir misiniz? Kum Şiiliği ile Alevi Şiiliği birbirinden çok farklı yerlerdedir. Şah'la birlikte Safevi Devletinde Şianın belli bir yorumunun etkisi artmaya başladı. Şah'ın oğlu Tahmasb zamanında bu devam etti ve aynı Osmanlı'daki gibi İran'da Kızılbaş isyanı başladı. İsmail zamanında İran'a giden Kızılbaşların Anadolu'ya geri döndüğünü, bir kısmının yeniden Osmanlı hizmetine girdiğini ve Kızılbaş çizgisinin artık ondan sonra İran'da gelişen Şii çizgisinden ayrıldığını görürüz.
   <br/>
   <br/>
    Aleviler niye hep aynı hatayı tekrarlıyor? Gerek Osmanlı'nın kuruluş ve büyümesinde, gerekse Safevilerin güçlenmesinde önemli roller üstlenmişler ama merkezileşme ile birlikte kendilerini dışarda hissetmeye başlamışlar. Neden hep aynı hataya düşüyorlar?
   <br/>
   <br/>
   Sorunuz şöyle de olabilirdi. Acaba Osmanlı bütün olup bitenlerden ders almış mıydı? Acaba, Anadolu'ya daha sonra Balkanlar'ı kaybettikten sonra göstermek zorunda kaldığı ilgiyi daha önce göstermeye başlamak için ders alsaydı daha farklı bir Türkiye kurabilir miydi?
   <br/>
   <br/>
   Osmanlı farklı olsaydı...
   <br/>
   <br/>
    Eğer hataysa Osmanlı'nın yaptığı bir tek hata var. Ama Aleviler aynı hatayı iki kez tekrarlamış?
   <br/>
   <br/>
   Bir dünya imparatorluğundan bahsediyoruz, göçebe Türkmen kabilelerinden değil. Koskoca bir cihan imparatorluğunun hata yaptığı dönemde göçebe Türkmen kabilelerinin on hatası da, yirmi hatası da mazur görülür. Kuruluş sonrası Osmanlı, politikasını farklı temeller üzerine oturtsaydı bugün Alevilerle Sünniler arasındaki farklar Mevlevilerle Bektaşiler arasındaki farklar gibi olurdu.
   <br/>
   <br/>
   Aleviler devlet kurmaya yetenekli değildi
   <br/>
   <br/>
    Tarihi değiştirmeyip seyrine bırakalım ve biz tekrar Şah'a gidelim. Aleviler kurdukları devletin şahı tarafından hayal kırıklığına uğratıldıkları zaman ne hissettiler.
   <br/>
   <br/>
   Bu dünyada hiçbir zaman bir Şahları olamayacağını. Bu kaçıncı hayal kırıklığıydı çünkü. Onlar da dünya şahlarıyla aralarına mesafe koymaya karar verdiler.
   <br/>
   <br/>
    Bir anlamda kabuklarına çekildiler. Ve merkezi devlete itaat ettiler.
   <br/>
   <br/>
   Çoğunluğunu göçebe Türkmenlerin oluşturduğu Aleviler bir devlet kurmaya yetenekli ve istekli değildir. Yetersizdirler.
   <br/>
   <br/>
    Merkezileşmeye başlayan devletlerin Alevileri dışlamasında sizin bu söyledikleriniz ne kadar etkili olmuştur? Yani devleti yönetememeleri, yeteneksizlikleri?
   <br/>
   <br/>
   Bu çok fazla iyiniyetli olmak olur. Çandarlı ailesi de böyle miydi? Durmadan devlete vezir verdiler. Anadolu'ya sadece göçebe Türkler değil, şehirli hayatı bilen yerleşik Türkler de geldi. Osmanlı kurulduğunda Türkler 300 yıldır Anadolu'da yaşıyordu.  Osmanlı kendi hanedan iktidarını tehdit edebilecek herşeyle mücadele etti. Türkmenlerin dışlanmasını onların beceriksizliğiyle açıklamak yeterli olmaz.
   <br/>
   <br/>
    Bektaşileri ayırmak lazım. Onlar da Alevi olmasına rağmen şehir kültürü egemen olduğu için göçebe Türkmenler gibi devlete isyan etmemişler. Yanlış mı biliyorum?
   <br/>
   <br/>
   Vakayı Hayriye'ye kadar hiç bir olay yaşanmamıştır.
   <br/>
   <br/>
    Demek ki kavganın nedeni Alevilik ya da Sünnilik değil. Osmanlı'ya karşı Şah'ı destekleyen Kızılbaşların, Osmanlı'ya isyan nedenleri inançlarına olan baskı mıydı yoksa daha iyi yaşamak, daha güçlü olmak hevesi mi?
   <br/>
   <br/>
   Osmanlı'nın oluşturmaya başladığı dini yapıyla onların içinde bulunduğu dini yapı arasında bir boşluk vardı. Ama bunun çatışmaya dönüşmesi siyasi birtakım iradelerin bu mesafeyi değerlendirmesiyle ortaya çıktı. Bu çatışmaya dönüşmez, barışçıl yöntemlerle çözülebilirdi. Ama bir siyasal irade çıkıp benim bayrağım altında toplanabilirsiniz dediği zaman tımarları elinden alınmış tımarlı sipahiler, topraklarından kovulmuş göçebeler, başka bir yerde hanlıklara, beyliklere kavuşuyorsa, itibar ve saygı görüyorsa, bunun bir bedeli olur. Her devlet bunu düşünmek zorunda.
   <br/>
   <br/>
    Sünniler de dışlandı ama isyan etmedi.  Aleviler ise her yerde isyan etmiş. İsyan onların ruhunda mı var?
   <br/>
   <br/>
   Osmanlı'da Sünniler de ayaklanmış. Fakat namaz kıldığın sürece iktidara itaat etmek gibi bir ilke Aleviler için geçerli değil. Bir başka şey daha geçerli değil. "Ehli sünnet ve'lcemaat". İkincisi; ve'lcemaat. Aleviler gelenek olarak ve'lcemaat değildir. Kendilerini cemaate uymakla mükellef görmezler.
   <br/>
   <br/>
   Şah Kızıl Elma'dır
   <br/>
   <br/>
    Bugün Aleviler için Şah'a gitmenin anlamı nedir?
   <br/>
   <br/>
   Takiyyesiz imanın olmayacağı gibi şahsız Aleviliğin de olamayacağını düşünüyorum. Tıpkı Kızıl Elma'sız bir Türkçülüğün, cennetsiz bir Müslümanlığın ve kilisesiz Katolikliğin olmayacağı gibi. Türkçüler için Kızıl Elma'nın anlamı neyse Aleviler için de şahın anlamı odur. Şah bir ideali anlatır.
   <br/>
   <br/>
    Şahı bekleyen Aleviler onun bir Mehdi olarak yeryüzüne indiği zaman ne yapacaklar? Şahın gelmesinin Alevilere ne faydası olacak?
   <br/>
   <br/>
   Bir Alevi şiirinde şöyle der; "Ali de burada, Muhammet de". Ama çıkıp biri ben Ali'yim dese delirdi derler. Yani çıkıp biri ben şahım derse göreceği muamele bundan farklı değildir. Bir ilkeden bahsediyoruz, bir şahıstan değil. Bu ilkeye çeşitli değerleri yükleyebilirsiniz. Bu hak sevgisi olabilir, aşk olabilir, adalet olabilir, eşitlik, kardeşlik, özgürlük olabilir. Bütün rüyalarınızı yüklersiniz. Muharrem ayında bir cemevine gidip Hz. Hüseyin'e ağlayan Alevi bacıları görmenizi isterim. Onların her biri kendi Hüseyin'ine ağlıyor. Biz şahımıza doğru hep yürüyeceğiz. Çünkü ona doğru yürümeyi bıraktığımız zaman biz Aleviliği bırakmış oluruz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4960-36-aleviligin-kurucusu-sah-ismaildir.html), [web.archive.org (arşiv bağlantısı)](http://web.archive.org/web/20130729141246/http://www.aksiyon.com.tr:80/aksiyon/haber-4960-36-aleviligin-kurucusu-sah-ismaildir.html)
