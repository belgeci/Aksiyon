# Malatya'yı kim karıştırıyor?

*Ahmet Dinç - Çetin Çiftçi 1999.05.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Malatya'da hava gergin. Bu gerginlik sokakta daha da belirginleşiyor. Hemen herkes başörtüsü krizi sebebiyle kentte yaşananlara odaklanmış durumda.
  </font>
 </div>
 <div id="newsText">
  <font class="detail-text">
   7 Mayıs cuma günü başlayan olayların vahim boyutlara ulaşmasından korkuyorlar. Halkın korkması için hemen bütün şartlar mevcut. Komşu illerde geçmişte yaşanan provokasyon dolu acı olayları hatırlayan Malatyalılar, kendi illerinde de istenmeyen hadiselerin yaşanıp şehrin adının lekelenmesini istemiyor. Kaldı ki kozmopolit bir yapıya sahip olan şehir benzer bir provokasyonu 1978 yılında Belediye Başkanı Hamit Fendoğlu yani Hamido'nun faili meçhul bir bomba ile öldürülmesi ile yaşamış ve kardeş kanı dökülmüştü.
   <br/>
   <br/>
   Şehirde görüştüğümüz hemen herkes gerek olaylar sırasında gerekse sonraki günlerde şehirde rastladıkları 'sakallı yabancı simalar'dan bahsediyor. Bu sakallıları, şehirde kendilerindenmiş izlenimi vermeye çalıştıkları 'radikal gruplar'ın mensupları da tanımıyor. Amacının sadece başörtülü bir akrabasına üniversitede çektirilen eziyeti protesto etmek olduğunu ve bunun için olayların yaşandığı cuma günü gösteriye katıldığını anlatan Malatya Organize Sanayi'den bir esnaf vatandaş, çok ilginç ve tehlikenin habercisi tesbitlerde bulunuyor: "Ben uzun yıllardır bu şehrin merkezinde esnaflık yapıyorum. Hemen herkesi tanırım. Camiye geleni de gelmeyeni de, namaz kılanı da kılmayanı da, şucuyu da bucuyu da tanırım. Fakat olayların yaşandığı gün öyle insanlar gördüm ki hiç birini tanımıyorum. Tanıdığım arkadaşlarıma sordum, onlar da tanımıyor. Sonra olayları televizyondan 20 kişilik bir grup arkadaşla seyrettik, olaylarda başrolü oynayan göstericilerin hiçbirini tanıyamadık. Bu kişileri Malatya'da ilk kez gördüm ve olaylardan sonra da tekrar yok oldular. Gösteriler sırasında bu yabancı kişiler bize komutlar verdi, nasıl bağıracağımızı söylediler, bizi yönlendirdiler."
   <br/>
   <br/>
   Sivas'la aynı senaryo mu?
   <br/>
   <br/>
   Malatyalı bu esnafın anlattıkları akla hemen Maraş ve Sivas olaylarını getiriyor; Maraş'ta, olaylardan hemen önce şehre gelen ve hiçkimsenin tanımadığı bir grup "hazır kıta", göstericileri taramış ve kanlı Maraş olaylarının başmimarı olmuşlardı. Sivas'ta da, Madımak yangınının yaşanmasından iki gün önce kente 50 kadar haki renk kaban giymiş insan gelmiş, yine kent ahalisinin hiç tanımadığı bu insanlar olayları yönlendirmiş ve Madımak'ı yakmıştı. Hatta video görüntülerinde, bu insanlardan bazılarının otele doğru taş ve yanıcı maddeler atarken, kabanlarının havalanmasıyla bellerinde tabancalar olduğu ortaya çıkmıştı. Kimbilir, belki de Sivas'ta Madımak otele taş ve benzin atan insanlar geçtiğimiz hafta Malatya'da polise taş atanlarla aynı kişilerdir. Bu tür meçhul yabancı kişiler hassas kentlerimizde ne zaman göründülerse orada onarılmaz acılar bırakan tarihi utanç hadiseleri meydana geldi.
   <br/>
   <br/>
   Ulusal medyada çıkan haberlerde, olaylarda etkin ve yönlendirici rolü olduğu şeklinde lanse edilen Malatya'nın ileri gelenlerinden ElMedine Camii imamı Ramazan Keskin'in, olayların içinde gösterilmesine neden olan hadise öğrencilerin ve esnafın anlatımına göre şöyle olmuş: Cuma günkü olaylardan iki gün önce İnönü Üniversitesi kampusünden servis otobüsleriyle şehre gelen başörtülü öğrencileri, polisler adliye kavşağında otobüslerden iner inmez yakalayıp karakola götürmeye başlar. Fakat 810 kadar başörtülü, kaçarak, oraya yakın olan ElMedine Camii'ne (Ramazan Hoca'nın imamlık yaptığı cami) sığınmaya çalışır. Oraya ulaşamayınca cami yakınındaki bir çay ocağına sığınırlar. Bu arada olay yerine gelen Ramazan Keskin'den, kendilerini korumasını ve polise vermemesini isterler. Bunun üzerine Ramazan Keskin ile polis arasında arbede çıkar ve polis Keskin'i ve kızları alıp karakola götürür. Karakolda bir müddet tutulan imam Keskin serbest bırakılır. Keskin'in bu olaydan sonra şehir dışına çıktığını belirten Malatya esnafı, cuma günkü olaylar sırasında şehirde olmayan Keskin'in olayları kışkırtmasının mümkün olmadığını söylüyorlar.
   <br/>
   <br/>
   İnönü Üniversitesi'nde okuyan biri son sınıf, diğerleri üçüncü sınıfta okuyan 4 başörtülü öğrenciyle görüşüyoruz. Başörtüsü krizi sebebiyle yaşadıklarını, psikolojik bunalımı çok açık bir şekilde dile getiriyorlar: "Bizim tek derdimiz okumak, başka hiçbir şey bizi ilgilendirmiyor. Ne siyasetle ilgimiz var, ne de başörtümüzü siyasi amaçlarla takıyoruz. Neden bizim bu başörtüsünü inancımız gereği taktığımızı kabul etmek istemiyorlar anlamıyoruz... Yıl boyu yıprandık. Okula alınacak mıyız, vizelere girebilecek miyiz düşüncesi çok yıpratıyor. Günah olmasa aramızda intihar etmeyi düşünen çok arkadaşımız var. Ne yapacağımızı şaşırdık. Bizim okulumuzu bitirip ekmeğimizi kazanmaktan başka hiçbir amacımız yok. Hiç olmazsa bize okulumuzu bitirme şansı versinler."
   <br/>
   <br/>
   Nitekim kız arkadaşlarının yaşadığı bu dram, üniversite öğrencilerinden Yusuf Aslan isimli öğrencinin üzerine kolonya dökerek kendini yakmasına sebep olmuştu. Aslan'ın elbiseleri alev alınca arkadaşları müdahale ederek söndürmüş ve ayakta tedavi gören Aslan taburcu edilmişti.
   <br/>
   <br/>
   Başörtülü öğrenciler, basında iddia edildiği gibi kendilerini hiçkimsenin yönlendirmediğini söylüyorlar. Gerek kendilerinin gerekse ailelerinin tam bir bunalımda olduğunu anlatıyorlar. Kızların anlattığına göre, gösteriye katılanların çoğunluğu başörtülü kız öğrencilerin yakınlarıymış. Kızların evde yaşadığı stres ve bunalıma yakından şahit olan aileler artık daha fazla dayanamayıp kendilerini meydanlara atmışlar. Başörtülü bir öğrencinin kızkardeşi şöyle diyor: "Bacımın yaşadıklarını bir ben bilirim. Artık bunalımın son noktasına geldi, aklından kötü şeyler geçiriyor, intihar falan gibi. Daha fazla tahammül edemiyorum ben buna. O gün çocuğumu kucağıma alıp gösteriye katıldım. Polis bana vurdu ve çocuğum yere düştü."
   <br/>
   <br/>
   Halk, kızlarının eğitim hakkı ve örtüsü konusunda hassas
   <br/>
   <br/>
   Esnafın ve öğrencilerin anlattıklarına bakılırsa hadise (kim oldukları bilinmeyen yabancılar hariç tutulursa) tamamen halkın doğal ve spontane refleksi, tepkisi. Gösterilere bakıldığında da bu durum anlaşılıyor. Gösteride hemen hiç öğrenci yoktu; çoğu yaşlı kadın ve erkekler, esnaflar... kısaca talebe yakınları. Esnaf ve öğrenciler arasında yaptığımız kısa bir araştırma da, eyleme katılanların ekserisinin başörtülü öğrencilerin yakınları olduğunu tesbit etmemize yetiyor. Halk, kızlarının eğitim hakkının elinden alınmasını, üstüne üstlük hem İslam, hem de örtüşen örtü gibi çok hassas oldukları iki konuyla örtüşen başörtüsünün kızlarının, bacılarının başından dönemin bitimine 40 gün kala çıkartılmak istenmesini kesinlikle reddediyor.
   <br/>
   <br/>
   Zaten Malatya Emniyeti'nin yetkilileri de bu noktaya parmak basıyor. Yetkililere göre, olaylardaki başıboşluk ve dağınıklık, bir merkezi organizasyonun olmadığının göstergesi. Ancak, provokatörler halkın bu masum tepkisini çığrından çıkararak istismar etmişler. Nitekim görüştüğümüz bazı başörtülü öğrenciler de, okudukları okullarda bulunan bazı öğrencilerin bazı resmi mercilerle ilişki içinde olduklarını, istihbari faaliyet yaptıklarını ve provokatif tutumlar içine girdiklerini anlatıyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5062), [web.archive.org (arşiv bağlantısı)](http://web.archive.org/web/20130201032135/http://www.aksiyon.com.tr:80/aksiyon/newsDetail_getNewsById.action?newsId=5062)
