# Yeni Yüzyıl'ın sonu

*Hasan Sutay 1998.12.19*

<div class="pNewsDetailMainContent" itemprop="articleBody">
 Yeni Yüzyıl gazetesinin satılmasından sonra neredeyse ortalık birbirine giriyor. Çalışanlar endişeli, okuyucu meraklı.Tam bu günlerde gazetenin yazı işleri müdürü Kerem Çalışkan "Yeni yüzyılda olanlar" diye bir başlık atıyor. Biz de merakla "Acaba gazetede neler olmuş?" diye merakla okuyoruz. Meğer "Önümüzdeki yeni yüzyılda neler olacak" diye uzmanların kehanetlerini anlatıyormuş.
 <br/>
 <br/>
 Sonunda Yeni Yüzyıl gazetesi de yayın hayatını noktaladı. Bundan sonraki hayatını resmi ilan dışında hiç bir gayesi olmayan "naylon gazete" olarak sürdürecek. Halbuki gazete gayet iyi başlamıştı. "Fikir gazeteciliği" adına olumlu bazı izler bıraktı. Bugün hayatını sürdüren Rakidal gazetesi de varlığını Yeni Yüzyıl'a borçludur. Sonra nereden akıllarına estiyse, promosyona bulaştılar. Artan tiraj, gazetenin asıl kimliğini unutturdu. Değişik yollara girdiler.
 <br/>
 <br/>
 Okay Gönensin, (Gülay Göktürk'ün ölüm ilanına benzettiği) gazetedeki yazısını noktalarken "Haberle yorumu ayırdı, haberle oynamadı, farklı hatta aykırı fikirlerin serbestçe savunulduğu bir platform oldu." diyor.
 <br/>
 <br/>
 İçimizden hemen "Acaba?" diye sormak geliyor. Gerçekten bu söylenenler yapıldıysa, biz niye bunları fark edemedik? Gazetenin yöneticileri bu kadarını söylediklerine göre, mutlaka geçen dönemin kritiğini yapmışlardır.
 <br/>
 <br/>
 Yapılan güzel ve iyi şeyleri inkar etmek gibi bir niyetimiz yok. Getirdiği çizgiyi, yakaladığı kaliteyi baştan söyledik. Ancak, bir müddet sonra gelinen kötü noktayı da kimse gözardı edemez.
 <br/>
 <br/>
 Bizim de Aksiyon olarak, Yeni Yüzyıl gazetesiyle yaşadığımız olumsuz hadiseler oldu. Gönderdiğimiz açıklamalar sümenaltı edildi. Muhataplarımıza meramımızı anlatamadık. Yine de yaptıkları güzel işleri alkışladık.
 <br/>
 <br/>
 Keşke gazetenin hayatı bu hazin sonla noktalanmasaydı. Çünkü burada yaşanan başarısızlık, arkadan gelenler için bir ümitsizlik örneğini oluşturacak.
 <br/>
</div>


Kaynak: [www.aksiyon.com.tr](http://www.aksiyon.com.tr:80/yazarlar/yeni-yuzyilin-sonu_504504), [web.archive.org (arşiv bağlantısı)](http://web.archive.org/web/20151007212920/http://www.aksiyon.com.tr:80/yazarlar/yeni-yuzyilin-sonu_504504)
