# AVRUPA KIRKPINAR'I

*M. Murat İğrek 2001.06.16*

<div>
 <p class="spot">
  Fotoğraflara bakıp aklınıza hemen tarihi güreşlerin er  meydanı Kırkpınar gelmesin. Türklerin tarihi sporları  olan ve yüzyıllardır bir gelenek olarak yaşatılan yağlı  güreş şenlikleri çeşitlenerek varlığını sürdürüyor. Ülke  içindeki bir çok alternatiften sonra şimdi de Avrupa,  yağlı güreşlerle tanıştı
 </p>
 <p class="metin">
 </p>
 <img border="0" src="/web/20020527032713im_/http://www.aksiyon.com.tr/2001/341/resimler/gurbet.jpg"/>
 <p class="metin">
  Pehlivanlık, Türk milletinin olmazsa olmazları arasında yer alan değer olmuştu uzun yıllar. Son yıllarda bu konuda tartışmalar yaşansa bile Türk gibi güçlü sözü, hâlâ geçerliliğini koruyor. Bunda da en büyük pay şüphesiz pehlivanların. Anadolu'da yaşayan insanlar, düğün, sünnet gibi eğlenceler için biraraya geldikleri zaman pehlivanlık damarları kabarır ve bulunan ilk meydanda güreş tutmaya başlarmış.
 </p>
 <p class="metin">
  Anadolu'da doğan her erkek çocuk için babası, "İnşaallah pehlivan olur" duaları eder ve her baba, kendi çocuğunun bulunduğu çevrede en güçlü kişi olmasını istermiş. Bunun yanında "Güreşçi dediğin böyle olur", "Anadan doğma güreşçi", "Senden iyi pehlivan olur" gibi sözler de güreşe ve güreşçilere verilen değeri göstermeye yetiyor. Hatta doğan çocuklara pehlivan gibi güçlü olması için o yörenin veya ülkenin tanınan pehlivanlarından birinin ismi verilirmiş (Koca Yusuf gibi, Adalı Halil gibi, Kel Aliço gibi vs.)
 </p>
 <p class="metin">
  Zaten ünlü güreş otoriteleri de dünyanın en eski sporunun atletizm değil, güreş olduğu üzerinde fikir birliği etmişler. Onlara göre, eski çağlarda yaşayan insanlar, geçimlerini sürdürmek için zaman zaman vahşi hayvanlarla, zaman zaman da kendi aralarında döğüşerek, güreşin değişik şekillerini sergiliyorlardı. Kaybedenlerin kaçmaya, kazananların ise kovalamaya başlamasıyla atletizmin doğduğunu söylüyorlar. Dünyanın en eski organizasyonu olan olimpiyatlarda, işte bu yüzden olsa gerek güreşin büyük bir yeri var. Ve yağlı güreşler olimpiyatlardan sonra dünyanın en eski spor organizasyonu olan Kırkpınar şenlikleriyle bugüne kadar yaşatıldı.
 </p>
 <p class="metin">
  Türkevi'nin başarısı
 </p>
 <p class="metin">
  Kırkpınarla doğan ve gelişen Türk güreşi, günümüzde Türkiye'nin sınırlarını aşarak dünyanın öbür ucuna kadar gitmeyi başardı. Önceleri cılız bir şekilde değişik Avrupa ülkelerinde yapılan yağlı güreşler, son zamanlarda Hollanda'da faaliyet gösteren Türkevi Derneği tarafından adına ve şanına yakışır bir şekle dönüştürüldü.
 </p>
 <p class="metin">
  1992 yılında Hollanda'nın kraliyet başkenti olarak bilinen Amsterdam'da, Türk kültürünün Hollandalılar'a tanıtılması ve burada yaşayan Türk çocuklarının kültürlerinden uzaklaşmamaları için kurulan Türkevi Derneği, bugüne kadar gerçekleştirdiği faaliyetlerle büyük başarılara imza attı. Hollanda ve Türkiye arasında kültürel bir köprü vazifesi de üstlenen dernek, kurulduğu günden beri Avrupa'da Almanya'dan sonra en çok Türk'ün yaşadığı yer olan Hollanda'daki Türklerin sosyal, ekonomik, kültürel konulardaki ihtiyaçlarını belirlemede ve bunlara gereken çözümleri bulmada da etkili çalışmalar yapıyor.
 </p>
 <p class="metin">
  Kurulduğu tarihten itibaren geçen sekiz sene içerisinde dernek, Hollandalılar'ın Türkçe ve Türk kültürünü öğrenmesi için çeşitli kurslar, kermesler ve benzer alanlarda faaliyette bulundu. Ayrıca, Türkiye'de bir çok ilçede belediyelerin ihtiyaç duyduğu araçları da temin etti ve özellikle 1999 yılında Marmara'da yaşanan tarihi depremde Türkiye'yi unutmadı.
 </p>
 <p class="metin">
  Depremde Türkiye'ye koşmuşlar
 </p>
 <p class="metin">
  Ülkemizde meydana gelen 17 Ağustos ve 12 Kasım depremlerinden hemen sonra Türkevi Derneği harekete geçerek yardım kampanyaları başlattı ve Adapazarı Erenler mahallesinde 150 çocuğun devam edebileceği bir ana okulunun inşası ve iç donanımını gerçekleştirdi. Halen de 18 depremzede öğrenciye iki yıl sürecek eğitim ve öğretim bursu vermeye devam ediyor.
 </p>
 <p class="metin">
  Türkevi Derneği bunların yanında, Hat Sanatı Sergisi ve Semineri, Türk Kilimleri Sergisi, Tasavvuf Musikisi Konseri, Orta Asya Türk Musikisi Konseri, Dede Efendi Semineri ve Konseri, Osmanlı Gecesi düzenledi. Ayrıca her yıl yapılan Ramazan eğlenceleri ve Ramazan kutlamaları ile Türk toplumunun gurbette bile olsa kültüründen uzak kalmamasını sağladı. Yaptığı pek çok yayınla, Türk toplumuna hitap eden Türkevi Derneği'nin tertip ettiği en kapsamlı organizasyon ise şüphesiz bu sene beşincisi yapılacak olan Avrupa Yağlı Güreş Şampiyonası.
 </p>
 <p class="metin">
  Avrupalılardan yoğun ilgi
 </p>
 <p class="metin">
  1996 yılında yolu, Kırkpınar'da yapılan tarihi Kırkpınar Yağlı Güreşleri'ne düşen ve güreşleri izlerken büyük bir zevk alan Hollandalı televizyon yetkilileri ve Türkevi Derneği yöneticileri, yağlı güreş geleneğini Türklerin Avrupa ülkelerine gelişlerinin 40. yılında Hollanda'ya taşıdı.
 </p>
 <p class="metin">
  Birincisi 1997 yılının Eylül ayında gerçekleştirilen Avrupa Yağlı Güreş Festivali, başta Hollanda medyası olmak üzere, Türkçe gazetelerde geniş yankı uyandırdı. CNN bile güreşlere büyük yer ayırdı. Hollanda tarihinde ilk defa gerçekleşen yağlı güreş müsabakası, hem Hollandalılar'ın ilgisini çekerken, hem de ülkede doğup büyüyen Türk gençlerinin övünç kaynağı haline geldi. Yağlı güreşler 1998, 1999, 2000 yıllarında da genişleyerek organize edildi.
 </p>
 <p class="metin">
  Geçen seneki şampiyonada, ilk defa bir mehter takımı Amsterdam'ın ünlü Dam Meydanı'nda gösteri düzenledi. Hem şampiyonayı duyurmak, hem de Hollandalılar'a mehteri tanıtmak maksadıyla yapılan gösteri halkın büyük beğenisini kazanırken, güreşler de büyük çekişmelere sahne oldu. Ünlü başpehlivanımız Ahmet Taşçı, tıpkı Kırkpınar'da olduğu gibi Amsterdam'da da bütün maçlarını kazanarak Avrupa'nın başpehlivanı oldu.
 </p>
 <p class="metin">
  Türkevi Derneği Genel Başkanı Veyis Güngör, bu sene yapılacak güreşlerin daha renkli ve hareketli geçeceğini söylüyor. Türkiye'nin önde gelen başpehlivanları Ahmet Taşçı, Cengiz Elbiye, Cino Mehmet, Kenan Şemşek gibi isimlerin katılmasını bekledikleri güreşlere, başpehlivanlık dışındaki boylarda Hollandalı, Alman ve değişik ülkelerden isimlerin de katılacağını belirtiyor Güngör. Son iki yıldır güreşlerin ağalığını üstlenen Zeki Balcı ise, Türk'ün gücünü Avrupa'ya gösteren pehlivanları, Avrupa'da en çok Türk'ün yaşadığı ikinci ülke olan Hollanda'da misafir etmekten büyük mutluluk duyacaklarını söylüyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/341/haberler/3.htm), [web.archive.org (arşiv bağlantısı)](http://web.archive.org/web/20020527032713/http://www.aksiyon.com.tr:80/2001/341/haberler/3.htm)
