# CÖMERT TURNUVA, BOL MADALYA

*M. Murat İğrek 2001.05.12*

<div>
 <p class="spot">
  Türk boksunun efsane ismi Ahmet Cömert adına düzenlenen  turnuvada Türkiye, 4 altın, 1 gümüş ve 6 bronz madalya alarak takım halinde şampiyon oldu ve Ahmet Cömert'in adına  yakışır bir oyun sergiledi
 </p>
 <p class="metin">
 </p>
 <img border="0" src="/web/20020203055355im_/http://www.aksiyon.com.tr/2001/336/resimler/Comert.jpg"/>
 <p class="metin">
  Her sporcunun ve spor adamının gönlünde yatan, yaptığı spor ile ülkesini ve kendisini uluslararası arenada başarı ile temsil etmek ve bunu ömrünün sonuna kadar devam ettirmektir. Yani görevini hakkıyla yapan insanların çoğunun gönlünden işini yaparken görev başında ölmek geçer. İşte bu isimlerden birisi de Türk ve dünya boksunun önde gelen isimlerinden biri olan Ahmet Cömert'tir.
 </p>
 <p class="metin">
  Uzun yıllar Türkiye Boks Federasyonu başkanlığı yapan ve uluslararası arenada Türk boksunun önemli bir yer elde etmesinde büyük pay sahibi olan Ahmet Cömert, görev yaptığı sırada hayatının son nefesini vermişti. İşte bu özelliği onun isminin uzun yıllar yaşatılmasına neden oldu. Boks Federasyonu'nun öncülüğünde onun adıyla her yıl şampiyonalar düzenlenmeye başlandı.
 </p>
 <p class="metin">
  1926 yılında Erzincan'ın Kemahiye kasabasında dünyaya gelen Ahmet Cömert, boksa sporcu, antrenör ve hakem olmanın yanında, uzun yıllar yönetici olarak da hizmet verdi. Dünya boksunun en önemli organı olan AİBA'da, icra komisyonlarında ve değişik komisyonlarda görev yaptı.
 </p>
 <p class="metin">
  Ahmet Cömert'in anısını devam ettiren ve onun adının hep baki kalması için çaba sarfeden oğlu Atilla Cömert babasını şu sözlerle anlatıyor: "Babam, görev yaptığı yıllarda çok sevecen ve çalışkan kişiliği ile herkesin takdirini kazanmış, özellikle de Türk boksunun dünya arenasında gereken önemi kazanması için çaba sarfeden bir isim olmuştur."
 </p>
 <p class="metin">
  Boksun efsane ismi
 </p>
 <p class="metin">
  1939—44 yılları arasında faal sporculuk yapan Ahmet Cömert, sporu bıraktıktan sonra G. Saray Kulübü'nde antrenörlük görevlerini üstlendi. Burada yetiştirdiği genç takım üst üste dört defa şampiyonluk yaşadı. Daha sonra Kore Savaşı'na katılan Ahmet Cömert, 9 Avrupa, 4 dünya ve iki olimpiyat oyunlarında hakemlik yaparak büyük başarılar kazandı. Özellikle 1972 Münih Olimpiyatları'nda yönettiği 39 karşılaşmada ilk defa bir hakeme nasip olan yüzde 100'lük başarısıyla, AİBA tarafından altın rozetle ödüllendirildi. 1978 yılında, AİBA İcra Kurulu ve hakem kurulunda görev alan Cömert, 1979 yılında İslam Boks Birliği Asbaşkanlığına getirildi. Moskova, Los Angeles ve Seul Olimpiyatları'nda jüri üyelikleri de yapan Ahmet Cömert, Çekoslavakya'da yapılan Avrupa Gençler Şampiyonası devam ederken, görevi esnasında kalp krizi geçirerek hayata gözlerini yumdu.
 </p>
 <p class="metin">
  Cömert'e vefa borcu
 </p>
 <p class="metin">
  Ahmet Cömert'in oğlu Atilla Cömert, başarılı spor adamının anısını devam ettirmek için düzenlenen Uluslararası Ahmet Cömert Boks Turnuvası'nın her geçen yıl daha büyük katılımla ve daha renkli geçtiğini söylüyor. Atilla Cömert, 1985 yılında babası Ahmet Cömert'in girişimleriyle, Uluslararası Boğaziçi Boks Turnuvası olarak başlayan turnuvanın, 1990 yılından itibaren babasının adıyla devam ettirildiğini belirterek, "Babam, Türk boksunun her zaman dünya boksu ile birlikte anılması ve başarıların ard arda gelmesi için çaba sarfetmiştir. Bu yüzden de, Türkiye'de uluslararası turnuva düzenlenmesi için yoğun çaba sarfederek, Boğaziçi Turnuvası'nı başlattı. Vefat etmesinin ardından dönemin yetkilileri, hizmetlerini gözönüne alarak, turnuvanın adını Ahmet Cömert Boks Turnuvası olarak değiştirdiler. Her sene büyük çekişmelere sahne olan turnuva, uluslararası boks federasyonu AİBA tarafından da örnemli turnuvalar arasına alınmıştır. Bu sene yapılan turnuva da çok renkli geçti. Ülkemiz boksörleri beklediğimizden iyi dereceler aldı."
 </p>
 <p class="metin">
  Atilla Cömert, babasının adının hem turnuva ile hem de adının verildiği spor salonu ile yaşatılmasından dolayı da büyük mutluluk duyduğunu söyleyerek, bütün dünyada olduğu gibi ülkemizde de, ülkesine hizmet etmiş büyük şahsiyetlerin anısının yaşatılmasının çok güzel bir olay olduğunu vurguluyor.
 </p>
 <p class="metin">
  Şampiyon Türkiye
 </p>
 <p class="metin">
  Boks Federasyonu Başkanı Caner Doğaneli de, Ahmet Cömert'in Türk boksunun ilerlemesi için büyük çabalar sarfettiğini söylüyor. Doğaneli, her sene geleneksel olarak düzenledikleri bu turnuva ile, değerli bir spor adamını hayırla yad ettiklerini ve Türk boksunun önemli yerlere gelmesinde Ahmet Cömert'in katkılarının gözardı edilemeyeceğini belirterek, turnuvanın yanında Cömert'in adının verildiği spor salonunun da Türk sporuna hizmet verdiğini ifade ediyor; "Geçen hafta gördük ki Türk boksu son yıllarda kazandığı ivmeyi artırarak devam ettiriyor."
 </p>
 <p class="metin">
  30 Nisan 04 Mayıs tarihleri arasında yapılan 16'ncı Ahmet Cömert Boks Turnuvası'nda Türkiye 4 altın, 1 gümüş ve 6 bronz madalya alarak takım halinde şampiyonluğu yakaladı. Ahmet Cömert Spor Salonu'nda 5 gün süren turnuvada 54 kiloda Agasi Agagüloğlu, 57 kiloda Ramazan Palyani, 63 kiloda Mustafa Karagülle ve 75 kiloda ise Serdar Üstüner, altın madalya kazanırken yine 75 kiloda Fırat Karagüllü gümüş madalya kazandı. Bu arada 60 kiloda Selçuk Aydın ve Selim Palyani, 67 kiloda Ahmet Güneş, 71 kiloda Bülent Ulusoy, 81 kiloda  Yıldırım Tarhan ile 91 kiloda Mehmet Handem bronz madalya kazandı.
 </p>
 <p class="metin">
  Dereceye giren sporculara ödüllerini, Spordan Sorumlu Devlet Bakanı Fikret Ünlü, Uluslararası Boks Federasyonları Birliği (AIBA) Başkanı Anwar Chowdhy, Avrupa Boks Federasyonları Birliği (EABA) Başkanı Emil Jetchev, Türkiye Boks Federasyonu Başkanı Caner Doğaneli, Gençlik ve Spor İl Müdürü Vedat Bayram ile İçişleri eski Bakanı Kutlu Aktaş verdi."
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/336/spor/1.htm), [web.archive.org (arşiv bağlantısı)](http://web.archive.org/web/20020203055355/http://www.aksiyon.com.tr:80/2001/336/spor/1.htm)
