# Güreşte aday enflasyonu

*M. Murat İğrek 1996.11.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk sporu şu günlerde çıkması beklenen federasyon başkanlığı seçim taslağı için bekleme içerisine girerken bütün dallarda adaylar yavaş yavaş şekillenmeye başladı.
  </font>
 </div>
 <div id="newsText">
  <font class="detail-text">
   Mevcut 33 federasyon içerisinde Türk sporunun uluslararası alanlarda adını duyuran  en önemli federasyonlar olan güreş, boks ve halter federasyonları 2000 olimpiyatlarına kadar yeni başkanlarını seçme telaşına kapıldılar. Telaşın en çok yaşandığı branş ise güreş.
   <br/>
   <br/>
   En çok adayın başkanlık için soyunduğu güreş federasyonu için şu ana kadar dokuz isim çalışmalara başladı. Mevcut federasyon başkanı İsmail Demirci ile birlikte eski dünya, Avrupa ve olimpiyat şampiyonu Ahmet Ayık, Serbest Güreş Milli Takım Teknik Direktörü Yakup Topuz, eski şampiyon güreşçiler Abdurrahim Kuzu, Serhat Karadağ, Oktay Aktaş, Kadir Gökdemir, Nihat Öztaş ve Mesut Dedeoğlu adaylıklarını açıkladılar. Bu yarışta geçmiş yıllarda yaşanan bazı kaosların yaşanmaması için Türk güreşine hizmet gayesini taşıyan adayların her birinin neler kazandıracağını, neler kaybettireceğini iyi tartmak gerekiyor.
   <br/>
   <br/>
   NEDEN BU KADAR ADAY ÇIKTI?
   <br/>
   <br/>
   Güreş Federasyonu Başkanlığı yarışında kulvarların neden bu kadar kalabalık olduğu sorusunun cevabını vermek oldukça zor. Zira adayların hepsi güreşin iyi idare edilmediğinden dem vururken, göreve geldiklerinde neler yapacaklarını açıklamakta oldukça zorlanıyorlar. Geçmiş yıllarda güreşçileri inançlı oldukları için bazı siyasi parti yöneticilerine "Bunlar irticacı" diye şikayet edenler şimdi Türk güreşine ne verebilecekler? Geçen dönemin otoriter başkanı Sadettin Tantan için, "Tantan gitsin de kim gelirse gelsin" diyerek oy toplayanların şimdi başkan adayı olma hakları var mıdır? Bunu bilemiyoruz. Ancak bildiğimiz tek şey Türk güreşinin başına mutlaka ve mutlaka otoriter ve güreş camiasını yakından tanıyan bir ismin gelmesinin gerekli olduğu.
   <br/>
   <br/>
   Enflasyon kelimesine Türk milleti iyice alışkın olsa gerek ki bu kadar aday çıkınca hemen yakıştırma başladı: "Türk güreşinde aday enflasyonu." Buna katılmamak mümkün değil. Zira boksta üç dönemdir aynı ismin başkan olması başarının gelmesini sağlarken, güreşte her defasında değişen başkanlar günü kurtarma sevdası içinde günübirlik gelen başarılarla puan artırmaya çalıştılar.
   <br/>
   <br/>
   Esat Güçhan döneminde başlayan altyapı hareketliliği Sadettin Tantan döneminde otoritenin de birleşmesiyle daha da iyi meyveler verdi. Bu dönemlerde yetişen Hamza Yerlikaya, Hakkı Başar, Şeref Eroğlu gibi isimlerle dünya, Avrupa ve olimpiyat şampiyonlukları elde edilirken daha altlarda yıldızlar ve gençlerde de iç açıcı sonuçlar alınmaya başladı. Ancak daha sonraki dönemde altyapıya gereken önem verilmeyince bırakın altın madalya almayı, bronz ve gümüşe de hasret kalır olduk. Buna en güzel örnek olarak Yıldızlar Serbest Milli Takımı gösterilebilir.
   <br/>
   <br/>
   ADAY ÇOK, VAAD BOL
   <br/>
   <br/>
   Yeni seçimle birlikte başkan adayları da ulufe dağıtır gibi vaad dağıtmaya başladılar. Kimi asbaşkanlıklar verirken, kimi de hakkı olmadığı halde çevresine etkisi büyük olan isimlere milli takımlarda görevlendirmeyi vaadediyor. Mevcut başkan ise uzun süredir suskun olmasına rağmen güreş liglerini bir ay gibi kısa bir sürede gerçekleştirerek puan toplamaya çalışıyor. Ancak hatırlatmakta fayda var, Türk güreşi silahların gölgesinde değil kündenin, supleksin, danabağının, çırpmanın gölgesinde ilerleyecek ve iyi günlere ulaşacaktır. Adaylar, Türk milletinin bir altın madalya için 28 yıl beklemeye tahammülü olmadığı noktasına dikkat etmeliler.
   <br/>
   <br/>
   Aslında başkan adaylarını tek tek tanımakta fayda var.
   <br/>
   <br/>
   İsmail Demirci: Son iki yılın başkanı. Döneminde; iki olimpiyat, dört dünya, sekiz de Avrupa şampiyonluğu kazanıldı. Başarılı bir dönem geçirmiş gibi görünmesine rağmen, şampiyonların hepsinin de daha önceki yıllarda emek verilmiş isimler olması dikkat çekiyor. Bazı kesimlere aşırı tolerans tanıması yüzünden ağır eleştiriler aldı.
   <br/>
   <br/>
   Ahmet Ayık: Dünya, Avrupa ve olimpiyat şampiyonu olarak Türk milletinin gönlünde taht kurdu. Ardından girdiği ticari hayatta, çok sayıda işyeri açarak maddi durumunu iyice düzeltti. Bu arada güreşten ve güreşçilerden uzak kaldı. Şampiyon olan yeni isimlere kucak açmakta erken davranamadı. Yaşantısının da spora uygun olmaması eleştiri konusu. Son günlerde; yaşayan şampiyonları biraraya getirerek puan topladı.
   <br/>
   <br/>
   Yakup Topuz: Serbest Güreş Milli Takımı'nın başında antrenör olarak dünya ve Avrupa şampiyonlukları kazandı. İsmail Demirci'nin en yakın isimlerinden biri olarak tanındı. Serbestçiler dışında grekoromenciler tarafından fazla sevilmediği ileri sürülüyor. Bu sebeple işi oldukça zor.
   <br/>
   <br/>
   Abdurrahim Kuzu: Türkiye adına güreştiği yıllarda beklenen performansı gösteremedi. Ancak ABD adına dünya ikinciliği ve dünya kupası şampiyonluğu kazandı. Şu andaki adaylar içerisinde elle tutulur taslak hazırlayan tek isim. Neler yapacağını veya yapabileceğini göstermeye çalışırken siyasileri kullanması yüzünden güreş kulüplerinin tepkisini çekiyor. Elindeki taslak rapor şansını artırıyor.
   <br/>
   <br/>
   Serhat Karadağ: Türk güreşine uluslararası arenalarda büyük başarılar kazandırdı. Ancak bir türlü altın madalyaya uzanamadı. Daha sonra çalıştırdığı Genç Milli Takım ile kazandığı dünya şampiyonluğunda altın madalya ile tanıştı. Demirci federasyonu tarafından görevine son verildi. Güreşin içinden gelen biri. En büyük dezavantajı ise Anadolu'daki kulüplere yeterince uzanamaması.
   <br/>
   <br/>
   Oktay Aktaş: İsmail Demirci'nin göreve gelmesinde büyük pay sahibi oldu. Ancak sonraki yıllarda yolları ayrıldı. Türk güreşine sporcu ve antrenör olarak hizmet etmesine rağmen zorlu adayların arasından sıyrılması hayli güç.
   <br/>
   <br/>
   Kadir Gökdemir: Gazi Üniversitesi Beden Eğitimi Bölümü'nde hocalık yapıyor. Akademisyen olarak güreşe hizmet eden az sayıda insandan biri. Başarılı eserler ortaya koymasına rağmen kulüplerle iyi ilişkiler kuramaması gözden kaçmıyor.
   <br/>
   <br/>
   Mesut Dedeoğlu: Türk Güreş Vakfı K. Maraş Şube Başkanlığı görevini yürüten Dedeoğlu'na camia tarafından hiç şans tanınmıyor. Adaylık sürecinin şekillenmesi durumunda başka bir adaydan yana çekilmesi bekleniyor. Bu adayın da Ahmet Ayık olma ihtimalinin büyük olduğu gözden kaçmıyor.
   <br/>
   <br/>
   Nihat Öztay: Her seçim döneminde adaylığını açıklayan Öztaş'ın da şansı yok denecek kadar az görünüyor.
   <br/>
   <br/>
   <br/>
   CAMİADAN GELEN BAŞKAN
   <br/>
   <br/>
   Bu adaylardan başka 19 Kasım tarihinde danışma kurulunca görüşülecek olan seçim taslağı sonunda yeni isimlerin de gündeme gelmesi bekleniyor. Güreş camiasında herkes başkanlık yapacak olan kişinin serbest ve grekoromen ayırımı yapmadan, otoriter ve dürüst bir yönetim göstermesi gerektiği üzerinde birleşirken adayda aranan vasıf olarak en çok "camiadan gelmesi" üzerinde duruyorlar. Bu aday enflasyonu içerisinde kimin başkan olacağı ve kimin Türk güreşine hizmet edeceği belli değil. Ancak, Türk güreşi, başladığı çıkışını sürdürmek için başkanlığı kimin kazanacağını dört gözle bekliyor.
   <br/>
   <br/>
   Tabii başkanlık yarışının yanında hazırlanan seçim taslağı da büyük bir merakla inceleniyor. Gençlik ve Spor Genel Müdürlüğü tarafından hazırlanan yeni seçim taslağında daha önceki yıllarda unutulan Avrupa şampiyonları, hakemler, milli takım antrenörleri bu seçimlerde oy kullanma hakkına sahip olurken, taslağa eklenen diğer yeni maddeler ise tepki çekti. Adaylardan istenen yabancı dil bilme mecburiyetinin beyana bağlı bırakılması, başkan olanın seçim sonuna kadar görevinde kalması maddesi en çok tepki çeken maddeler.
   <br/>
   <br/>
   Otoritelerin büyük çoğunluğu başkan olacak kişinin en azından İngilizce'ye çok iyi bir şekilde vakıf olması gerektiği üzerinde hemfikirler. Bunun sadece beyanla kalmaması gerektiğini de söylüyorlar. Bunun yanında yukarıda da belirttiğimiz gibi seçimler bitene kadar mevcut başkanın ve ekibinin görevde kalması maddesi başkanlara artı puan kazandırıyor. Adayların hepsi bu maddenin iptali konusunda görüş birliğine varırken Danışma Kurulu'nun nasıl karar vereceği merak konusu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1966-gureste-aday-enflasyonu.html), [web.archive.org (arşiv bağlantısı)](http://web.archive.org/web/20131112130655/http://www.aksiyon.com.tr:80/aksiyon/haber-1966-gureste-aday-enflasyonu.html)
