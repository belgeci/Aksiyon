# Kemal Tahir’i hatırlamak-I

*Mustafa Armağan 2000.12.16*

<div>
 <p class="spot">
  Yaklaşık 15 yıldır yayıncılık hayatının içindeyim. Bu süre zarfında hep trajik veya bölünmüş bir konumda buldum kendimi. Bir tarafımla yazarım, öbür tarafımla editör. Bir yazarla muhatap olurken hep yerimi şaşırmışımdır.
 </p>
 <p class="metin">
 </p>
 <p class="metin">
  Masanın hangi tarafında olmam gerekirdi? Yazarın yanında mı, yoksa yayıncının yanında mıyım? Yazar tarafım ağır basmakla birlikte çalıştığım müesseselere karşı da sorumlu olduğumun verdiği sancı, rahat bırakmaz beni bir türlü.
 </p>
 <p class="metin">
  Geçen yıl, Gazeteciler ve Yazarlar Vakfı bünyesinde Ufuk Kitapları adını taşıyan bir yayınevi kurulması kararlaştırılmıştı. Bu diziden şu ana kadar yakından tanıdığınız Beşir Ayvazoğlu'nun Peyami Safa'dan, Ümit Meriç Yazan ve Selma Ümit Karışman'ın Ahmet Hamdi Tanpınar'dan yaptıkları seçmeler çıkmıştı. Son olarak yönetmen Halit Refiğ'in Kemal Tahir'den seçmeleri yayınlandı. (Orhan Okay hocanın hazırladığı Necip Fazıl ve fakirin hazırlamakta olduğu Cemil Meriç ise yolda.)
 </p>
 <p class="metin">
  Türkiye'nin kültür hayatına klişeleşmiş düşünceler ve önyargılar hâkim. Bu yüzden bazı temel taşı niteliğindeki yazarlarımıza asıl faydalanması gerekenler sırt çevirirken, ona, geldiği nokta itibariyle zihnen ve ruhen uzak düşenler sahip çıkmış veya onların eline kalmıştır. Mesela bir Ziya Osman Saba kadar Müslüman duyarlığa sahip bir şair, sırf kitapları Varlık'ta çıktığı için İslamî veya milliyetçi kesim tarafından önemsenmemiş, aslında önemli beslenme kaynaklarından birisi olması gereken Kemal Tahir, hep solcu zannedilmiştir. Öbür tarafta da Tanpınar, kitaplarını Dergâh'ın basması yüzünden "sağcı" zannedilmiştir! Şimdilerde Yapı Kredi tarafından kitaplarının yeniden yayınlanmasıyla bir çok yazarımızın Tanpınar'ın ne büyük bir yazar olduğuna dair köşelerinde yazılar döşendiklerini ibretle izliyorum.
 </p>
 <p class="metin">
  Türkiye bu kadar aydın israfına tahammül edemez. Zaten elimizde avucumuzda bir avuç kalburüstü aydınımız var, onları da sağ—sol gibi anlamsız klişeler içine hapsedince, varacağımız fukaralığın bugün ulaştığımız nokta olması hiç de şaşırtıcı gelmiyor bana.
 </p>
 <p class="metin">
  Bazı okuyucularımıza ters gelecekse de, Kemal Tahir ve Nazım Hikmet'i Necip Fazıl ve Peyami Safa ile beraberce okuyacak noktaya gelmedikçe Türkiye'nin kültür hayatı içinde bulunduğu kısırlıktan kurtulamayacaktır.
 </p>
 <p class="metin">
  Halit Refiğ'in Ufuk Kitapları'ndan çıkan Gerçeğin Değişkenliği: Kemal Tahir adlı kitabı, gerek "Bana Göre Kemal Tahir" başlıklı bölümde yazılanlarla, gerek Kemal Tahir'in roman ve yazılarından yaptığı ilginç seçmelerle, gerekse, onun hakkında yazılan yazıları derlemesiyle bir yazarı üç prizmadan birden yansıtan ilginç bir çalışma.
 </p>
 <p class="metin">
  İlk prizma, Halit Refiğ oluyor. Kemal Tahir'in yanında bulunmuş, onun sohbetlerine katılmış, beraber film ve senaryo çalışmaları yapmış ve Devlet Ana'nın yazılmasında dolaylı da olsa rolü olmuş bir "dost". Onun 1957'de Kemal Tahir'le tanıştığını ve ölmeden bir gün önceye, hatta eserleriyle bugüne kadar devam eden bir dostluk zinciri kurmuş olduğunu öğreniyoruz.
 </p>
 <p class="metin">
  Ona "gerici" ve "cahil" diyenler de, "bir neslin yüz akı" olduğunu söyleyenler de bu toprağın aydınları. Ancak Halit Refiğ'in dünyasında onun bambaşka bir yeri var.
 </p>
 <p class="metin">
  "Kemal Tahir, kendisini kimseye ve hiçbir gruba bağımlı hissetmeden, düşüncelerini, karşısındaki ister anlasın ister anlamasın, herkese açardı. Düşünce onun için hiçbir zaman son durağını bulamayan sonsuz bir gelişim halindeydi. İleri sürülmüş ve ileri sürülen her düşüncenin mutlaka karşıtlarını bulurdu. Bu karşıtların vardığı sentezlerle de yetinmez, çoğu zaman etrafındakileri şaşırtırcasına sentezlerin içindeki kendi karşıtlarını arardı. Onun teorik olarak karşıtlıklardan sentezler bulma düşüncesi, pratikte, çelişkili Türkiye gerçeklerinden, akılcı ve millî birlik kavramına erişmenin yollarını gösteriyordu. Bu açıdan Kemal Tahir, birbirinden farklı özellikleri kullanılarak, parçalanmaya ve bölünmeye çalışılan Türk toplumunun, bütünleşme arayan "kollektif vicdanı"nın temsilcisidir."
 </p>
 <p class="metin">
  Kemal Tahir'e ilişkin bu isabetli tesbiti çok önemsiyor ve bugün bu parçalanma karşısında "kollektif vicdanı" temsil edecek insanlara ne kadar büyük bir ihtiyaç içinde bulunduğumuzu hatırlamakla yetiniyorum.
 </p>
 <p class="metin">
 </p>
 <p class="metin">
  İsteme adresi Cumhuriyet Cad. 209/4 Harbiye 80230 İstanbul-Tel. (212) 232 17 10
 </p>
 <br/>
 <center>
  <a class="anaorta" href="http://web.archive.org/web/20010629104346/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/315/haberler/6.htm), [web.archive.org (arşiv bağlantısı)](http://web.archive.org/web/20010629104346/http://www.aksiyon.com.tr:80/2000/315/haberler/6.htm)
