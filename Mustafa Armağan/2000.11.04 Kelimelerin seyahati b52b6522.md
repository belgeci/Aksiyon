# Kelimelerin seyahati

*Mustafa Armağan 2000.11.04*

<div>
 <p class="spot">
  Flamenko'yu sever misiniz? Ya da boğa güreşlerini? Her ikisinden de aynı şekilde yankılanan "Ole!" narasının nereden geldiğini biliyor muydunuz peki? Ben de bilmiyordum, öğrendim. Kimden mi?
 </p>
 <p class="metin">
 </p>
 <p class="metin">
  Önce nereden geldiğinin açıklamasını okuyalım, bağını sonra söylerim nasıl olsa:
 </p>
 <p class="metin">
  "Eğer, Flamenko dansı yapanların "Ole" narası size İspanyolca gibi geliyorsa, bu da bir yanılgıdır. Bu, Arapların [savaşta—M. A.] hücum ederken bir ağızdan bağırdıkları "Allah, Allah" naralarının değişmiş, küçülmüş şeklinden başka bir sözcük değildir."
 </p>
 <p class="metin">
  Siz nasıl oluyor da oluyor? diye düşünedurun, ben yeni bombalarımı hazırladım bile.
 </p>
 <p class="metin">
  Mesela?
 </p>
 <p class="metin">
  Mesela şu bizim meşhur türban'ımızın başına gelenler...
 </p>
 <p class="metin">
  "Bugün Hollanda'da en güzel çiçeklerini açan lale (Almanca Tulpe), dil tarihinde benzeri olmayan değişik bir yolculuk rotası seçmiştir. Türkler tarafından halen kullanılan Farsça sözcük dulbend (tülbent), Arapçadaki türban'a denk gelmektedir aslında. İlk lale, İstanbul'dan Avrupa'ya geldiğinde türbana benzetildiğinden, bu yeni çiçeğin Almancadaki ilk adı Tulipan oldu. İtalyancaya tulipano biçiminde giren lale, sonunda Almancada Tulpe şekliyle yerleşti."
 </p>
 <p class="metin">
  Yani bizim üniversitelerimizin yasaklamakta kararlı oldukları türban, laleye vermiştir adını ve Avrupa dillerine geçmiştir. İşe bakın ki, bugün dünyada lale egemenliğini elinde tutan Hollanda, türban'ımızı cismiyle değilse bile ismiyle yaygınlaştırmaktadır, oysa türban, kendi vatanında yasaklanmıştır!
 </p>
 <p class="metin">
  Biraz karışık olduğunun ben de bilincindeyim ama ne yapalım ki, kültürel etkileşimler her zaman karışık ve ince işler olagelmiştir.
 </p>
 <p class="metin">
  Kahve, şişkebap, yoğurt, alkol gibi bilinen örnekleri ben de biliyordum ama şifon'dan masaj'a, maskara ve maske'den trafik'e, magazin'den kondüktör'e kadar Batı dillerindeki yüzlerce kelimenin Arapça ve Farsça olduğunu doğrusu ben de ilk defa bir Almandan, Erdmute Heller'den öğrendim ve kelimelerin asırlar boyunca kıtalar ve kültürler arasında nasıl inanılmaz bir yolculuk yaptıklarına bir kere daha hayret ettim.
 </p>
 <p class="metin">
  Arabeskler ve Tılsımlar kitabının yazarı Heller, tabii ki sadece kelime tahlilleri yapmakla yetinmiyor, aslında bir karşılaştırmalı kültür perspektifi de getiriyor. Sözü kendisine bırakmak en iyisi:
 </p>
 <p class="metin">
  "Dünya değişiyor. Kavramlar, Doğudan Batıya geçerken değişti; oradan tekrar Doğuya geçerken yine değişti, değişiyor ve değişecek. Belki de bir süre sonra, Doğudan Batıya geçip de yeniden Doğuya gelen kavramların yolculuklarını ele almak çok heyecanlı olacak."
 </p>
 <p class="metin">
  Heller'in kitabından eğlenerek öğreneceğiniz çok şey var, inanın!
 </p>
 <p class="metin">
 </p>
 <p class="metin">
  Erdmute Heller, Arabeskler ve Tılsımlar: Batı Kültüründe Doğu'nun Tarihi ve Öyküleri, Çeviren: Deniz Kırımsoy Kucur, Ankara 2000, İmge Kitabevi Yayınları (telefon: 0312 419 46 10—11), 202 sayfa.
 </p>
 <br/>
 <center>
  <a class="anaorta" href="http://web.archive.org/web/20020325031333/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/309/kitaplik/2.htm), [web.archive.org (arşiv bağlantısı)](http://web.archive.org/web/20020325031333/http://www.aksiyon.com.tr:80/2000/309/kitaplik/2.htm)
