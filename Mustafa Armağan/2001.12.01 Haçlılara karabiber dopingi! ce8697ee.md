# Haçlılara karabiber dopingi!

*Mustafa Armağan 2001.12.01*

<div>
 <img border="0" src="/web/20020407150238im_/http://www.aksiyon.com.tr/yazar/mustafaarmagan.jpg"/>
 <p class="spot">
  Bizde bir işin ortası yoktur. Mesela tarih ya çok ciddiye alınır ya da o kadar sulandırılır ki, cılkı çıkar sonunda. Ya doktora tezlerinin metreyle ölçülecek kertede dipnot kuyusuna gömülür tarih kitaplarımız ya da haremin içyüzü gibi gayri ciddi, sulandırılmış ve nihayet, artık tarihle alakası kalmamış bir komediye dönüşür.
 </p>
 <p class="metin">
 </p>
 <p class="metin">
  Haçlılara karabiber dopingi!
 </p>
 <p class="metin">
  Bir işin "orta karar"ını bulamayınca da, tarihçiliğin halka kapalı bir tür "kes yapıştır" tekniğine dönüşmesine kapı açılmış oluyor; öte yandan da gazeteci tarzı ucuz, popüler kitaplar tarih hükmüne geçmeye başlıyor.
 </p>
 <p class="metin">
  Oysa Batıda tarih şuuru, büyük ölçüde, tarihi tiyatroya, romana, şiire sokmuş olan ciddi filozoflar veya edebiyatçılar eliyle oluşmuştur. Bir Schiller'in, bir Goethe'nin, bir Puşkin'in, bir Corneille'in kitlelere edebî tarih sentezleri sundukları gibi bir süreçten geçmediğimiz için ortasını bulamıyoruz belki de. Onun için tarihi biraz neşeli bir üslupla anlatmaya kalktığımızda "cıvıtmak", neredeyse kaçınılmaz oluyor.
 </p>
 <p class="metin">
  Oysa ünlü iktisat tarihçisi Cipolla, Neşeli Öyküler'de tam da bu iki yakayı bir araya getirmeyi başarıyor ustalıkla. Tabii üzerine dayandığı bir geleneğin verdiği rahatlıkla yapıyor bunu. (Belki hatırlarsınız, Cipolla'nın Silahlar ve Avrupa Sömürgeciliği adıyla dilimize çevrilen kitabını daha önce bu sütunda tanıtmıştım: Çeviren: Taşkın Temiz, İstanbul 1998, Yöneliş Yayınları.)
 </p>
 <p class="metin">
  Tarihin içinden eğlendirici ama öğretici parçaları çıkartıp bir hikâyeci ustalığıyla yansıtmayı beceriyor Cipolla. Mesela Haçlı seferlerinin başlamasına karabiberin yol açtığını okuyunca önce şaka gibi geliyor insana ama okudukça, gerçekten de, bazı büyük olayların aslında küçük, küçücük zannettiğimiz sebeplerden kaynaklanmış olduğuna hayret ediyorsunuz. Karabiberin Doğu–Batı ticaretinde oynadığı hayati ekonomik rolün yanında, aslında Avrupa'daki kilise ve manastırlar için bir geçim kaynağı olduğunu, karabibere yatırım yapanların büyük paralar kazandıklarını, kazandıkları bu paralarla da katedrallerin inşasına başlandığını, güçlü bir afrodizyak olan karabiberin Müslümanların Akdeniz ticaretine vurduğu darbe yüzünden Avrupa'nın doğum oranında düşüşe yol açtığını, şehirlerin tenhalaştığını, bunu telafi etmek amacıyla da okul kitaplarımızda Piyer Lermit olarak geçen Münzevi Piyer'in teşvikiyle Doğuya yürüyüp bu karabiber meselesini kökünden halletmek yolunu seçtiklerini öğreniyorsunuz.
 </p>
 <p class="metin">
  Kitapta bazı tüccar ailelerinin büyük patronluktan dolandırıcılığa kadar uzanan ilginç öykülerinden tutun da çikolatanın tarihine kadar pek çok ilginç bilgiler de bu neşeli anlatımdan nasibini alıyor. Kitabın sonunda yer alan "Aptallığın temel yasaları" ise şaka mı ciddi mi olduğuna tam olarak karar veremediğim bir üslupta kaleme alınmış ilginç bir yazı. Aptallığın tarih boyunca geçirdiği seyrin diyagramlarla gösterilmesi ise ayrı bir yazı konusu olabilecek güzellikte.
 </p>
 <p class="metin">
  Velhasıl Cipolla, popüler olmayan bir neşeli tarihin nasıl yazılacağına dair çarpıcı bir örnekle çıkıyor karşımıza bu kitabında. Öğreneceğiniz çok şey var.
 </p>
 <p class="metin">
  Carlo M. Cipolla, Neşeli Öyküler, Çeviren: Tülin Altınova, İstanbul 2000, Tarih Vakfı Yurt Yayınları.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/365/murekkebikurumadan/1.htm), [web.archive.org (arşiv bağlantısı)](http://web.archive.org/web/20020407150238/http://www.aksiyon.com.tr:80/2001/365/murekkebikurumadan/1.htm)
