# “Uç” yazılar “Uç”

*Mustafa Armağan 2001.04.07*

<div>
 <img border="0" src="/web/20020430212345im_/http://www.aksiyon.com.tr/yazar/mustafaarmagan.jpg"/>
 <p class="spot">
  Enis Batur, çok okuyan ve neredeyse okuduğu kadar da yazan velûd bir kalem. Daha 47 yaşında ama kitaplarının sayısı herhalde yaşından aşağı değil. Kalem oynattığı alanlar da çok geniş bir coğrafyayı katediyor. Şiirden felsefeye, edebiyattan dilbilime uzanan, oradan şehir ve sanatın hemen her dalına kanat çırpan bir yazar Enis Batur.
 </p>
 <p class="metin">
 </p>
 <p class="metin">
  Batur'un özellikle Kediler Krallara Bakabilir'deki denemelerini çok sevmiş biri olarak Yazının Ucu'nu okumaya başladım. Gerçi "Ahmet Haşim ve Jacques Lacan" yazısı ile Paris üzerine yazdığı metin gibi ilgimi çelmeleyen ve yer yer de kışkırtan tarafları olmadı değil ama ne yalan söyleyeyim aynı tadı bulamadım bu kitapta. Şart da değil gerçi bir yazarın her kitabından aynı tadı almak. Bazı kitaplar tad almak için okunur, bazısı zorlanmak ve tırmanmak için. Yazının Ucu, bende okunması zor bir ansiklopedi tadı bıraktı. İçerdiği bilgiler açısından değerli hiç kuşkusuz ama baştan sona okunabilecek bir kıvama ve bütünlüğe sahip değil.
 </p>
 <p class="metin">
  Kitapta size ileride daha geniş olarak bahsetmek istediğim birkaç deneme var (mesela "Gelenek, yenilik, "üçüncü güç": Rus avant—garde'ı 1900—1930" (s. 141—144). Bu yazıda Mayakovski'nin bir sözünden yola çıkarak gelenek ve modernizm arasında onlara yolu uğramayan bir "üçüncü güc"ün olabilirliği üzerinde duruyor ki, benim de üzerinde kafa yorduğum konulardan biridir öteden beri.
 </p>
 <p class="metin">
  Fakat bu kadar çok koşan ve bu kadar geniş bir atlasta at oynatan birinin bazı basit hatalara da düşmesi kaçınılmaz oluyor. Yazılarını neredeyse bir daha okuma fırsatını bulamadan yayınlayan ve bunları durup dinlenmeksizin kitaplaştırma telaşına düşmüş görünen Enis Batur'un bu hatalarını bulmak için özel bir gayret sarfetmediğimi, bunlardan yola çıkarak daha dikkatli didiklendiğinde rakibi meşhur İrfan Külyutmaz'a mebzul miktarda malzeme çıkacağını da burada acizane belirtmek istiyorum!
 </p>
 <p class="metin">
  Hatalardan birincisi, "Mavi Sürgün" başlığını taşıyan yazıda yer alıyor. Sayfa 19'da şu ifade geçiyor:
 </p>
 <p class="metin">
  "Zekeriya Sertel'in çıkardığı Resimli Hafta'da yayımlanan bir karikatürü nedeniyle, tek parti döneminde kalebentliğe mahkûm edilip Bodrum'a gönderilmeseydi, Cevat Şakir hiçbir zaman "Halikarnas Balıkçısı" olmayacaktı."
 </p>
 <p class="metin">
  Güzel bir cümle değil mi? Ama bir noktaya dikkat edelim. Zekeriya Sertel'in çıkardığı derginin adı Resimli Hafta değil, Resimli Ay'dır! Hani şu Nazım Hikmet'in meşhur "Putları Yıkıyoruz!" kampanyasını açarak Abdülhak Hamid'den Mehmet Emin Yurdakul'a bir dizi eski kuşak edebiyatçıyı topa tuttuğu ve sonradan pişman olduğu yazıların yayınlandığı dergi.
 </p>
 <p class="metin">
  Ikinci hata ise "Mustafa Nihat'ın "Türkçede Roman"ı" adlı yazıda karşımıza çıkıyor. Bu yazının başındaki ifade aynen şöyle:
 </p>
 <p class="metin">
  "Mustafa Nihat'ın 1940'larda yayımlanan ve geniş ölçüde 1935—1936 ders yılı notlarından oluşan Türkçede Roman Hakkında Bir Deneme'si ile Akşit Göktürk'ün birkaç yıl önce yayımlanan Okuma Uğraşı arasında yer alan kırk yıllık döneme..."
 </p>
 <p class="metin">
  Bir: Mustafa Nihat'ın Türkçede Roman adlı eseri 1940'larda değil, 1936 yılında basılmıştır. Bunu, kitabın 1935—1936 ders yılı notlarından oluştuğunu bilen birisinin atlamaması gerekirdi. Çünkü ikincisini bilmek ve bulmak, birincisine göre daha fazla zahmet istemektedir.
 </p>
 <p class="metin">
  İkincisi: Akşit Göktürk'ün kitabının ilk yayım tarihi 1979'dur. Önemsiz bir fark ama aradan 40 değil, 43 yıl geçmiştir.
 </p>
 <p class="metin">
  Dahası, Batur, Özön'ün kitabının "Avrupa'da Roman" bölümünü cılız, malumatını ise geri bulur. Oysa Cemil Meriç'e göre bu bölüm, aslında dönemin bir başka yazarının Muhtasar Avrupa Edebiyatı adlı kitabından aktarılmıştır ve özgün değildir.
 </p>
 <p class="metin">
  Kimden mi aktarmıştır? Onu da bir zahmet Enis Batur bulsun!
 </p>
 <br/>
 <center>
  <a class="anaorta" href="http://web.archive.org/web/20020430212345/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/331/murekkebikurumadan/1.htm), [web.archive.org (arşiv bağlantısı)](http://web.archive.org/web/20020430212345/http://www.aksiyon.com.tr:80/2001/331/murekkebikurumadan/1.htm)
