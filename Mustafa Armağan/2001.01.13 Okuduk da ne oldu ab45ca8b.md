# Okuduk da ne oldu?

*Mustafa Armağan 2001.01.13*

<div>
 <p class="spot">
  Gelin bu hafta 2.5 yıllık geleneğimizi bozalım ve size bir kitap tanıtmayayım. Bunun yerine kitap okuma üzerine biraz dertleşelim, söyleşelim.
 </p>
 <p class="metin">
 </p>
 <p class="metin">
  Küçükken çok kitap okumamın aile çevresinde bir miktar sorun olduğunu hatırlıyorum. Hatta annemin anlattığı bir şair albay hikâyesi vardır ki, okuya okuya kafayı üşüttüğü ve bu yüzden Urfalıların diline düştüğü defalarca ve acıyarak anlatılmıştı.
 </p>
 <p class="metin">
  Sonradan düşündüm de, haklılar belki de. Bu kadar okumanın yazmanın dışında sözlü olarak oluşmuş bir kültür atmosferine bıçak sokmak gibi bir şey olmalı okumak ve okuduğunu sohbetin içine bilgiççe boca etmek. Sohbetin o asırlar boyunca binbir itinayla örülmüş narin dantelasını testere ile kesmeğe benzetilmiş olmalı okumak.
 </p>
 <p class="metin">
  Ne yalan söyleyeyim, bu gibi sohbet—şikenlerin o muhabbet erleri tarafından nasıl haşlandıklarını, dışlandıklarını, hatta onlarla hangi kıvamda dalga geçildiğini gözlerimle gördüm, kulaklarımla da işittim. Hiç unutmuyorum, İstanbul'da bir Urfalı hemşerim, dinî bilgilerini kitaptan öğrenip babasına satmaya kalkan oğlunu damdan düşmüşe döndürmüştü.
 </p>
 <p class="metin">
  Eski hayatımız büyük ölçüde böyleydi, yani sözlü kültüre dayanırdı. Okuma yazma bilenler bile büyük ölçüde bu sözlü kültür aura'sının içinde dışsallaştırırlardı bildiklerini. Bu yüzden de meddah tarzının ilk romanlarımızda, mesela Ahmed Midhat Efendi'de gerek anlatım, gerekse kurgu olarak devam etmesine şaşmalı mıyız acaba?
 </p>
 <p class="metin">
  Aslında dilimize peleseng ettiğimiz ve irticaya saldırmak için en büyük fırsat addettiğimiz şu matbaanın ülkemize geç girmesi meselesi de, sözlü kültürün dünyamızda işgal ettiği bu vazgeçilmez ve kolay kolay devredilemez yerin bir sonucundan başka bir şey değildir. İlber Ortaylı hocanın da isabetle vurguladığı gibi, eğer gerçekten bizde derinden gelen bir okuma tutkusu siyasal—ideolojik bir amaca kilitlenmiş olsaydı, kitap basmak yasaklanmış bile olsa —ki kesinlikle böyle bir yasak vaki olmamıştır— ülke toprakları dışında bastırıp kaçak olarak içeri sokulabilirdi. Ama biliyoruz ki, Cumhuriyet kurulduğunda bile Osmanlı toplumunda okuma yazma oranı yüzde 10'u geçmiyordu. Bu kadar düşük bir okur—yazarlık oranının kitap üretimini kışkırtmasını düşünmek biraz hayalcilik olmaz mı?
 </p>
 <p class="metin">
  Sonra, okuyanlar ne yapmış ki?
 </p>
 <p class="metin">
  Şövalye romanları okuya okuya Don Kişot'un ne komik hallere düştüğünü hepimiz biliyoruz. Flaubert de Madame Bovary'nin romanlar yüzünden yoldan çıktığını söylemiyor muydu? Roman okuyup aldatıcı hülyalara dalan genç kızlar temasına Dostoyevski'nin Beyaz Geceler ve İnsancıklar gibi romanlarında rastlamıyor muyuz?
 </p>
 <p class="metin">
  Okumanın, özellikle de belli türde kitaplar okumanın yasaklandığı bir arka—plana yalnız bizim "özel tarihimiz"de rastlandığını sananlar, roman tarihini şöyle bir okusunlar, bizzat romanlarda bile nasıl yaman ve sıkı yasaklar getirildiğini hayretle göreceklerdir. Madame Bovary'nin Fransa'da yıllar yılı yasaklı kaldığını ve müstehcen olduğu gerekçesiyle, mahkemelerde süründüğünü bilmeyen bizim sözde roman münekkitlerimiz, kendi kültürlerini eleştirmek için hatalı ata oynuyorlar bana kalırsa. Zira okuma, özellikle de roman okuma, okur—yazarlığa sıcak bakılmayan bir 'sözlü kültür' ve ona eşlik etmiş olan 'kapalı sosyal ahlâk' döneminin eleştiri oklarına maruz kalmıştır; bu da son derece anlaşılabilir bir şeydir.
 </p>
 <p class="metin">
  Daha basit söylersek, şifahî kültürün yazılı kültüre bir tepkisidir.
 </p>
 <br/>
 <center>
  <a class="anaorta" href="http://web.archive.org/web/20020329152030/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/haberler/9.htm), [web.archive.org (arşiv bağlantısı)](http://web.archive.org/web/20020329152030/http://www.aksiyon.com.tr:80/2001/319/haberler/9.htm)
