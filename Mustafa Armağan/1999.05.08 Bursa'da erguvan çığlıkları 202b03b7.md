# Bursa'da erguvan çığlıkları

*Mustafa Armağan 1999.05.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Sükût yeryüzünün ve gündelik hayatın olsun! Yani 'altın'!
  </font>
 </div>
 <div id="newsText">
  <font class="detail-text">
   Biz 'gümüş'le yetiniyoruz!" diyor 4 yıldır aralıksız yapılan Bursa Edebiyat Günleri'nin mimarı Ramis Dara. Her yıl, mart ayının sonunda erguvanlar çiçeklenmeye yeltendi mi (üstad Ahmet Hamdi Tanpınar yaşasa, "baharları bir Diyonizos rüyasıyla uyanırken" derdi), bilin ki Bursa'da bir grup mütevazı gümüş avcısı, Tayyare Kültür Merkezi'nin o ufak ama şirin salonunda bilgeliğe ve sevgiye giden uzun ve sarp yolun bir bölümünü daha katetmekle meşguldürler.
   <br/>
   <br/>
   İlk olarak 1997'de katıldım bu baharla birlikte tomurcuklanan toplantılara. Şair ve yazar Ahmet Oktay ile mimar Prof. Gürhan Tümer'le birlikte nefis bir Bursa yapıçözümü yaptığımızı hatırlıyorum. Geçen yıl daha çok tarihçi ve edebiyat tarihçileriyle birlikte Bursa'nın geçmişine doğru uzanmış, tozlu zaman perdesini muhtelif noktalarından delmeye koyulmuştuk. Geçtiğimiz mart ayında ise modernleşmenin hem bedeli, hem de intikamı olan nostalji yüklü bulutlar karşıladı beni Bursa Edebiyat Günleri'nde.
   <br/>
   <br/>
   Tabii sadece Bursa konuşulmuyordu. Şairler, yazarlar, hikâyeciler, romancılar, denemeciler, velhasıl Türkiye'nin dört bir köşesinden duyan ve düşünen insanlar Bursa Edebiyat Günleri'nde bir araya geliyor, dünyalarını birbirlerine açma, paylaşma imkânını buluyorlar. Mesela mı? Son 4 yılda Bursa'ya konmuş olanlara şöyle bir bakınca Enis Batur, Ali Yaşar Sarıbay, Adalet Ağaoğlu, Tomris Uyar, Güven Turan, Ahmet Ada, Şemsettin Ünlü, İhsan Deniz, Erhan Bener, Ahmet Özer gibi isimler göze batıyor.
   <br/>
   <br/>
   İşin en güzel, en zevkli tarafı ise toplantıya başlamadan önce tebliğlerin kitaplaşmış olarak takdim edilmesiydi. Bu yıl nazar değmiş olmalı ki kitap, 1.5 aylık bir gecikmeyle elime ulaştı. Ulaşır ulaşmaz da köşemizin başlığını dikkate alarak sizlerle paylaşmak istedim.
   <br/>
   <br/>
   Bursa Edebiyat Günleri'nin bu yıl yapılan dördüncüsü, Uludağ'ın Etekleri Gümüşten gibi romantik bir başlıkla çıkmış. Fakirin bir yazısıyla başlıyor kitap: "Bir Bursa Sarayı Vardı..." Yazımda Osmanlı saraylarının anası tabir ettiğim Bursa Sarayı'nın bilinmeyen macerasını bir arkeolog gibi tarihî malzeme içinden kazı yaparak gün yüzüne çıkartıyorum. Ve dileğim o ki, bu kazı neticesinde o muhteşem Edirne Sarayı'nın, Topkapı Sarayı'nın prototipi olan bu anasarayın izini takip edenler Osmanlı'nın kayıp yollarına daha bir azimle revan olsunlar.
   <br/>
   <br/>
   Ne demiştik yazının başında? Baharı Bursa artık yalnız Tophane sırtlarındaki erguvan çığlıklarıyla değil, edebiyatçıların sohbet buğularıyla da karşılıyor! Bu hayırlı tohumu eken ve yeşertenlere, dahası birer kitapla kuruyan dudaklarımıza uzatanlara teşekkürlerimizi iletiyorum.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5049-bursada-erguvan-cigliklari.html), [web.archive.org (arşiv bağlantısı)](http://web.archive.org/web/20120320210157/http://www.aksiyon.com.tr:80/aksiyon/haber-5049-bursada-erguvan-cigliklari.html)
