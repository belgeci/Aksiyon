# Osmanlı’da “hukuk devleti”

*Mustafa Armağan 2000.12.02*

<div>
 <p class="spot">
  Türkiye, hızlı ve hazmedilmemiş bir liberalleşmenin ve Güneydoğusu'nda yaşanan terörün doğurduğu sıkıntıları yaşıyor.
 </p>
 <p class="metin">
 </p>
 <p class="metin">
  Ünlü iş adamlarına ve yüksek bürokratlara kadar uzanan yolsuzluk, banka boşaltma ve görevi suiistimal gibi hadiseler gündemimizden inmiyor. Mafya, artık dizi filmlerimizin sıradan ve hafif sevimli malzemelerinden biri hâline geldi.
 </p>
 <p class="metin">
  Bu olaylar sonucunda, Susurluk'taki kazadan başlayarak bir "temiz eller" arzusunun yükselişine şahit oluyoruz. Kanun hakimiyeti, hukuk devleti, insan hakları, adalet gibi kavramlar, toplumun ve siyasetin acil gündem maddeleri arasına girdi. Buna paralel olarak Cumhurbaşkanlığına bir hukukçunun seçilmiş olması, toplumdaki bu ihtiyaca cevap vermesi açısından anlamlıdır.
 </p>
 <p class="metin">
  Peki Türk toplumunun geçmişinde, özellikle de Osmanlı'da devlet ve toplum arasındaki ilişkiler hangi hukukî zeminlerde cereyan ediyordu? 600 yıl yaşamış olan bu Üçüncü Roma, kurmuş ve yaşatmış olduğu Pax Ottomana (Osmanlı barışı) ile bir çok millet ve dini nasıl bir arada tutmuş ve çatıştırmadan yaşatmıştır? Bunun sırrı, yoksa, bilmediğimiz bir "hukuk devleti"nde mi gizlidir?
 </p>
 <p class="metin">
  Dünyaca ünlü tarihçimiz Halil İnalcık, 5 makalesini topladığı yeni kitabı Osmanlı'da Devlet, Hukuk, Adâlet'te Kutadgu Bilig'den Adâletnâmeler'e kadar Türk tarihinde hukuk ve adalet kavramlarına vukuflu bir yolculuğa çıkartıyor bizi.
 </p>
 <p class="metin">
  Önsöz'de şunları söylüyor yazar: "Prensip bakımından Osmanlı ülkesi ve halkı, iktidarını Tanrı'dan alan ve yalnız Tanrı önünde sorumlu patrimonyal, mutlak bir hükümdarın hükmü altındadır. Bununla beraber onun bu iktidarı, nasıl siyasi bir pragmatizm dairesinde kanun, adalet ve ahlâk prensiplerine göre icrâ etme zorunda bulunduğu da bir gerçektir."
 </p>
 <p class="metin">
  Osmanlı yönetiminin "prensibi" ile, onun realitedeki "işleyişi" arasında önemli bir farklılığın altını çiziyor hoca. Birincisinde mutlak olan bir prensip, ikincisinde izafileşiyor. Birincisinde ilke, ikincisinde pragmatizm hakimdir ve bu, genellikle birbirine karıştırılmaktadır. Osmanlı Devleti'ni yöneten padişahın "astığı astık, kestiği kestik" bir tip olarak gösterilmesi, gerçekle çoğu zaman uyuşmayan bir yanlış imajdır. En azından 14 padişahın tahttan indirildiği bir düzende bunu söylemenin kolay olmadığı açıktır.
 </p>
 <p class="metin">
  "Bu esaslar" diye ekliyor İnalcık hoca, "gerçekte bürokrasiyi, hatta idareye karşı dava hakkı olan reâyâyı, hükümdar karşısında direnç gösterebilen bir güç durumuna getirmektedir. Adâlet anlayışı, haksızlıkları kaldırma çabasıyla ilan edilen adâletnameler, bu durumu açıkça ortaya koymaktadır. Bürokratlar, asker ve ulema ile birlikte hareket ederek bu prensipleri çiğneyen bir hükümdarın saltanatına son verebilir... Bürokrasi; kanunu, yani devlet idaresinde objektif kuralları temsil eden bir kurum olarak, din ve devletin selameti adına hükümdarın karşısına çıkma gücüne sahiptir."
 </p>
 <p class="metin">
  Demek ki padişah öyle her istediğini yapabilen birisi değildir. Sistem içinde kuşatılmış ve sınırlandırılmıştır. Fakat bu kuşatmayı yaracak bir yetki (sorumluluk karşısında bir yetkidir bu) de bağışlanmıştır kendisine (aksi halde eli kolu bağlı kalacak ve devletin işleyişi tıkanacaktır): Bürokratı, yani vezirleri ve onların başındaki veziriazamı "hiçbir kurala bağlı olmaksızın azletme". Sistem, bu iki güç ve güçsüzlük odağı üzerine oturmaktadır.
 </p>
 <p class="metin">
  Halil İnacık'a göre bu durum, size şaşırtıcı gelecek belki ama "yazıya dökülmemiş bir anayasal denge rejimini anımsat"maktadır. Tarihçiye göre Osmanlı Devleti'nin uzun asırlara yayılan gücünün sırrı, Şerif Mardin'in "zımnî sözleşme" dediği bu geleneğe dayanmaktadır.
 </p>
 <p class="metin">
  Hep onu söylüyorum: Geçmişi, herşeyden önce bugünümüzü aydınlatacağı için öğrenmek gerekir. Bunu, İnalcık hocanın kitabından iyi bir çalışmayla örneklendiremezdim herhalde.
 </p>
 <br/>
 <center>
  <a class="anaorta" href="http://web.archive.org/web/20020504115116/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/haberler/7.htm), [web.archive.org (arşiv bağlantısı)](http://web.archive.org/web/20020504115116/http://www.aksiyon.com.tr:80/2000/313/haberler/7.htm)
