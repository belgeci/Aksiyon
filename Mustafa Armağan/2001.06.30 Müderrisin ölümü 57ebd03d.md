# Müderrisin ölümü

*Mustafa Armağan 2001.06.30*

<div>
 <img border="0" src="/web/20020213215918im_/http://www.aksiyon.com.tr/yazar/mustafaarmagan.jpg"/>
 <p class="spot">
  Yakın tarihin hızla gözden yittiği şu küreselleşmenin revaçta olduğu zamanda bir müderrisin ölümünü hatırlamanın yeri ve sırası mıdır? Hem de yaz güneşinin beyin loblarımızı pelteleştirdiği, hayat pahalılığının canımıza tak ettiği şu anaforlu günlerde daha "eğlenceli" bir konu bulamaz mıydım sanki?
 </p>
 <p class="metin">
 </p>
 <p class="metin">
  Hiç sanmıyorum: Çünkü dikkatle bakma zahmetini esirgemediğimiz zaman tarihin her ânı eşit uzaklığa iner; bizi aynı uzaklık ve aynı yakınlıktan davet ederler içlerine.
 </p>
 <p class="metin">
  Cevad Mazhar bey, hayata ışıklar saçarak adım atanlardandı. Rivayet muhtelif ama 1870'de (bazı kaynaklarda 1873 ve 1875), yani Abdülaziz döneminde doğmuş. Askeri Tıbbiye'nin harika çocuklarından biri olarak Avusturya ve Almanya'da kimya ve cilt hastalıkları dallarında uzmanlık eğitimi almış, Darülfünun Fen Fakültesi'nde uzun yıllar boyunca ders vermiş (derslerine ne kadar titiz davrandığı, hiçbir dersini aksatmaması ve geç kalmamasından anlaşılıyor), organik sanayi kimyası, biyokimya ve inorganik kimya alanlarında çok sayıda kitap yayımlamış "modern" bilim adamlarımızın öncülerindendir.
 </p>
 <p class="metin">
  63 yaşına girdiği 31 Temmuz 1933'de, kültür ihtilali yapmış olan yeni rejim, amaçladığı standardizasyona direnmekte ısrar eden Darülfünun'u lağvedip yerine İstanbul Üniversitesi'ni kurarken, pek çok hocayı da kapının önüne bırakmıştır. Arkasında parlak bir meslekî kariyer bulunan Cevad Mazhar bey de, yeni üniversiteye layık bulunmayan müderrislerdendir (müderris o yıllarda medreseden yetişmeyen hocaların da kullandığı profesör karşılığı ilmî bir titr'dir).
 </p>
 <p class="metin">
  Bir türlü gururuna yediremez Darülfünun'dan atılışını. Aylarca evinden dışarı çıkamaz. Asabi bir hastalık arız olmuştur kendisine bu yüzden. 15 yıl görev yaptığı ve pek çok talebe yetiştirdiği bu ilim yuvasından neden uzaklaştırıldığını en başta kendisine açıklayamamaktadır. Ve tam 7.5 ay sonra, 12 Mart 1933 tarihli gazeteler onun evinde ölü olarak bulunduğunu yazarlar: "Evde kimse bulunmadığı bir sırada kendisine son derece asabi bir buhran gelmiş ve feci çırpıntılar içinde vefat etmiştir."
 </p>
 <p class="metin">
  Oysa Cevad Mazhar bey, karşılaştığı muameleyi kabullenemediği için 2 gün önce, 10 Mart'ta, damarlarına baryum klorid eriyiği zerkederek (tam bir kimyacıya yakışan ölüm!) intihar etmiştir. O yıllarda artan intihar olayları nedeniyle basına intihar haberlerini yayınlama yasağı getirilmiştir. Bu yüzden, intihardan ölenler, hastalıktan ölmüş gibi gösterilir (ya da iğbirar (küskünlük) ve fakr u zaruret yüzünden ölmüşlerdir). Asıl ilginç olan husus, bu intihar olayını bilenlerin tam yarım asır suskun kalmaları ve ancak 1982'de bu gerçeği açıklama cesaretini göstermeleridir.
 </p>
 <p class="metin">
  Üniversitelerimiz Cevad Mazhar bey gibilerinin intiharları üzerine oturmasa ve Osmanlı bilim ve düşünce geleneğiyle daha sahih bir eklemlenme imkânı araştırılsaydı, kuşkusuz bilim hayatımızdaki ciddiyete bir nakısa gelmez, hatta belki daha köklü kurumlarımız olurdu. Sonuçta yine kazanan biz olurduk.
 </p>
 <p class="metin">
  Osman Bahadır, Bilim Cumhuriyetinden Manzaralar, İstanbul 2000,
 </p>
 <p class="metin">
  İzdüşüm Yayınları, Tel: 0212 513 23 41
 </p>
 <br/>
 <center>
  <a class="anaorta" href="http://web.archive.org/web/20020213215918/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/murekkebikurumadan/1.htm), [web.archive.org (arşiv bağlantısı)](http://web.archive.org/web/20020213215918/http://www.aksiyon.com.tr:80/2001/343/murekkebikurumadan/1.htm)
