# İran’da modern olmak

*Mustafa Armağan 2001.04.21*

<div>
 <img border="0" src="/web/20020422235219im_/http://www.aksiyon.com.tr/yazar/mustafaarmagan.jpg"/>
 <p class="spot">
  1979 İran Devrimi, ideolojik ve politik cephesinden çok sosyolojik ilginçlikleriyle meraklandırmıştır beni. Bir zamanlar, 'modernleşmenin duvarında açılmış bir gedik'e benzetmiştim bu devrimi.
 </p>
 <p class="metin">
 </p>
 <p class="metin">
  Modernleşme sürecini demokratik, liberal, laik ve pozitivist bir ilerleme ideolojisine yaslamış bulunan modernleşme teorileri, İran Devrimi ile birlikte ağır bir yara almış oluyordu, zira bu devrimle birlikte ilerlemenin en azından lineer (doğrusal) bir gelişim göstermediği, dahası göstermeyebileceği ihtimali sosyolojinin ufkunda mesum bir karaltı gibi beliriyordu.
 </p>
 <p class="metin">
  1970'lerde meşhur olan Daniel Lerner'in geleneksel ve modern toplum ayrımında temellenen modernleşme süreci, bütün toplumların artan bir karmaşıklığa, artan iletişim ve şehirleşmeye vs. bağlanarak ele alınıyordu ve geri dönüş, hele hele dine dayalı bir geri dönüş imkânından söz edilmiyordu.
 </p>
 <p class="metin">
  Gerçi modernleşme teorileri de değişti artık ve epeyce rafine edildi ama hâlâ modernleşmenin dinî alandan uzaklaşmakla mümkün olacağı tezi, en şedit bir tarzda müdafaa edilmektedir sosyoloji kilisesi tarafından. Neden acaba? diye sormak istiyor insan bu kolektif inadı görünce. Halbuki Avrupa'daki olsun, Amerika ve Japon örneklerinde olsun —İhtilal Fransa'sı ve Sovyetler Birliği gibi birkaç örnek müstesna tutulursa— dine rağmen bir modernleşme'den çok, belki de dinle birlikte bir modernleşme'den söz etmek daha doğrudur.
 </p>
 <p class="metin">
  Doğrudur da, nedense Batılı olmayan toplumların modernleşme sürecine eğildiklerinde sosyologların, dini, modernleşmenin önünde bir engel olarak görmeleri neredeyse bir kural haline gelmiştir ve Batı dışı toplumların çözümlenmesinde "Oryantalist Sosyoloji"nin neden bir türlü başarılı olamadığının arkasında da bu bilimsel körlük yatmaktadır.
 </p>
 <p class="metin">
  İste İran Devrimi'nin sosyolojinin kör noktalarından birisi olmasının kökeni burada yatmaktadır. Önce açıklamalar çaresiz kalmış, ardından da nasılsa günün birinde yine saptıkları doğru yola dönecekler diye beklenmiş ve neredeyse çeyrek asrı doldurup da hâlâ yerinde sapasağlam durması karşısında bu defa modernleşme teorisi üzerinde yeniden düşünmeye ve giderek teoriyi gözden geçirmeye yönelinmiştir.
 </p>
 <p class="metin">
  Nitekim geçen yıl Türkçesi yayınlanan İran: Bir Devrimin Tükenişi'nin yazarları F. Khosrokhavar ve Oliver Roy (Çeviren: İsmail Yerguz, Metis 2000), İran'da "yeni birşeyler olduğu"nu ve bunu anlamak için de artık genel teorilerle idare etmek yerine değişimleri içeriden gözlemleye ihtiyaç bulunduğunu tesbit etmişlerdi. Bu defa Fariba Adelkhah'in Iran'da Modern Olmak'ı, İran'ın modernlik macerasını kendine göre yorumlayışı ve "İslam ile modernleşme" diyebileceğimiz yeni bir yol tutturuluşunu, bir takim sancılar yaşansa da, bu yolu katetmede önemli adımlar atıldığını gösteriyor bize.
 </p>
 <p class="metin">
  Yazar, İran'ı incelemenin yalnız modernleşme sosyolojisinin değil, çağımızın gerçeklerinin de gerçekçi bir fotoğrafını çekmek anlamına geldiğini belirtiyor: "İran'da ya da herhangi bir toplumda modern olmak, ünlü bir postmodern antropoloğun deyişiyle, İran'in farklılığını yeniden yaratmaktır. Ve şunu da eklemek gerekir ki, çağdaş dünyada "anlam kazanma" ancak böyle gerçekleşir. İran toplumunun labirentine dalmak, çağımızın evrensel sorunlarının bazılarıyla yeniden karşılaşmaktır."
 </p>
 <p class="metin">
  Son cümlenin son kelimesini "yüzleşmek" olarak yeniden okursanız, yazının başından beri söylemek istediğimi daha iyi anlayacaksınız.
 </p>
 <p class="metin">
  İran'da Modern Olmak, modernliği bir yeniden okuma girişimi aslında.
 </p>
 <br/>
 <center>
  <a class="anaorta" href="http://web.archive.org/web/20020422235219/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/333/murekkebikurumadan/1.htm), [web.archive.org (arşiv bağlantısı)](http://web.archive.org/web/20020422235219/http://www.aksiyon.com.tr:80/2001/333/murekkebikurumadan/1.htm)
