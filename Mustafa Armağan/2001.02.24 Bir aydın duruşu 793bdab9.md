# Bir aydın duruşu

*Mustafa Armağan 2001.02.24*

<div>
 <img border="0" src="/web/20020523011946im_/http://www.aksiyon.com.tr/yazar/mustafaarmagan.jpg"/>
 <p class="spot">
  Yalçın Küçük'ü tanır mısınız? Ya da şöyle sorayım: Yalçın Küçük'ün "tezler"inden birine yolunuz düşmüş müydü? Düşmemişse de zararı yok. Nasıl olsa günün birinde düşecek. Bu "gün" neden bugün olmasın?
 </p>
 <p class="metin">
 </p>
 <p class="metin">
  Her biri 5'er ciltlik Aydın Üzerine Tezler ve Türkiye Üzerine Tezler adlarını taşıyan iki büyük kitap dizisi dışında Fatih Sultan Mehmed'den Marksist Damar'a kadar çok sayıda irili ufaklı kitabın yazarı, Yalçın Küçük. Son çıkan kitabı Tekelistan ise yayınlanmış ve yayınlanmamış yazılarından oluşan bir makaleler toplamı.
 </p>
 <p class="metin">
  Yalçın Küçük'ün özelliği, sıradışı bir kafaya sahip olmasından geliyor. Sıradışı, çünkü "resmî" tezleri sürekli eleştiren, zaman zaman hızını alamayıp kendisini de eleştiren ve bunu sık sık yapan bir kafayı taşıyor omuzlarının üstünde. Bu yüzden de seveninden çok sevmeyeni var.
 </p>
 <p class="metin">
  Onun resmî tez anlayışı, aslında gayriresmî tezleri de içeriyor. Sabahattin Âli'nin öldürülmesinden Yeniçeri Kıyımı'na kadar pek çok konuda farklı ve ilginç iddiaları var. Bunların hepsi tutarlı değil elbette. Yanlış ve eksik bilgilerden yola çıktığı için yanıldığı konular da eksik olmuyor. Ama son derece iddialı ve gözüpek. Öyle ki kendi yanlışlarını da kendisi bulabiliyor bir süre sonra..
 </p>
 <p class="metin">
  Önsözde yazar şu sözlerle açıyor Tekelistan'ın sayfalarını:
 </p>
 <p class="metin">
  "Tekelistan kitabını düşünmeyi öğretmek ve asıl önemlisi, düşünmenin çok hoş bir iş olduğunu hatırlatmak için yazdım. Kuşkusuz, bu kitapla bütün yıkıntıları ortadan kaldırmak mümkün değil, bir tek Tekelistan ile düşünmeyi öğretemeyeceğimi biliyorum. Fakat amacım budur ve düşünmenin büyük bir heyecan kaynağı olduğunu yansıtmaya çalışıyorum. Belki ve birazcık! Bizimki bir umut dünyasıdır ve umutsuzluk bizim dünyamıza düşmandır."
 </p>
 <p class="metin">
  Diyalektik düşünme yeteneği sayesinde pek çok es geçilen noktayı deşebiliyor ve doğrusunu ortaya çıkaramasa bile en azından mevcut noktanın şüphelenilecek yanlarına dikkat çekebiliyor; bu bakımdan Yalçın Küçük külliyatı pek çok değerli ipucunu barındırıyor.
 </p>
 <p class="metin">
  Tekelistan, bir kısmı Aydınlık'ta yayınlanan —ilgi ile izlendiğini bildiğim, bir kısmı da ilk defa gün ışığına çıkan yazılardan oluşuyor. Küçük'ün kitapta ilgilendiği konular arasında Sabetaycılar ya da Dönmeler, Türkiye'nin bugün yeni bir Tanzimat'a maruz kaldığı, üniversite, aydın, Nazım Hikmet, Tansu Çiller gibi konular yanında, Lale ve Cem Mansur, Leyla Gencer, Halil Bezmen, Orhan Pamuk gibi magazine konular da bulunuyor.
 </p>
 <p class="metin">
  Yalçın Küçük'ten yine kafaları karıştıracak ve üzerinde çokça konuşulacak bir kitap. Ancak bazı saplantıları da yok değil. Özellikle Müslümanlar ve bazı sembol isimleri hakkındaki üslubunu yadırgamışımdır baştan beri Küçük'ün. Serinkanlı analizlerine bu insanlar hakkında yazarken de devam edebilirdi. Hassas okuyucularımı tatsız bir sürprizle karşılaşmamaları için uyarmak ihtiyacını duyuyorum.
 </p>
 <br/>
 <center>
  <a class="anaorta" href="http://web.archive.org/web/20020523011946/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/325/murekkebikurumadan/1.htm), [web.archive.org (arşiv bağlantısı)](http://web.archive.org/web/20020523011946/http://www.aksiyon.com.tr:80/2001/325/murekkebikurumadan/1.htm)
