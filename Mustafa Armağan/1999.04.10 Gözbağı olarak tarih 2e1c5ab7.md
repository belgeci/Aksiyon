# Gözbağı olarak tarih

*Mustafa Armağan 1999.04.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Bir esin kaynağı ve ideoloji olarak tarih, kendi bağrında kendi kendini haklı çıkaran bir mite dönüşme eğilimi taşımaktadır.
  </font>
 </div>
 <div id="newsText">
  <font class="detail-text">
   Modern ulusların ve milliyetçiliklerin tarihinin gösterdiği gibi, bundan daha tehlikeli bir göz bağı olamaz. Bu göz bağlarını kaldırmaya çalışmak, onları en azından birazcık ya da zaman zaman aralamak tarihçilerin işidir."
   <br/>
   <br/>
   Tarihçiliğin görevini, ideolojilerin gözünü bağladığı tarihi özgürleştirmek olarak tarif eden Eric Hobsbawm, Tarih Üzerine'de topladığı yazılarıyla bütün meslek hayatının gölgede kalmış bir yönünü deşifre ediyor, meslekten bir tarihçi olarak birikiminin bilinmeyen yüzünü aralıyor.
   <br/>
   <br/>
   İlginç olan nokta şu: Hobsbawm, Marksist tandansına rağmen tarih anlayışında şaşmaz bir İbni Halduncu'dur. Tarihi 'umrandaki değişim ve dönüşümlerin yazılı kaydı' şeklinde tanımlayan bu Ondördüncü yüzyılın büyük düşünürünün sözleri, yazarımıza göre "tarih alanında şimdiye kadar ortaya çıkmış olan en iyi kılavuz"dur! (Tarihçilerimizin kulakları çınlasın!)
   <br/>
   <br/>
   Ne ki kitaptaki bütün yazılar aynı derecede ilgisini çekmiyor insanın. Bazı yazılarla aranıza, Avrupa'nın özel tarihiyle çok fazla haşır neşir olması hasebiyle biraz soğukluk girse de genellikle usta bir tarihçinin satır aralarından, başka bir yerde rastlayamayacağınız zengin pırıltılar hiç ummadığınız bir anda dökülebiliyor üzerinize. Mesela altını çizdiğim bir parantez içinde (s. 7) 1929'ların dünyasında yaşanan büyük ekonomik krizi yalnızca Almanya'nın atlatmakta başarılı olduğunu unuttuğumuzu vurguluyor Hobsbawm. Başka bir yerde ise (s. 14) Batıda Yahudi soykırımıyla ilgili olarak yapılan bilimsel tarih çalışmalarından en önemlilerinin İbraniceye ya çevrilmemiş olduğunu ya da çevrilmişse bile "editoryal eklemelerdeki inkârlarla birlikte" aktarıldığını öğreniyorum.
   <br/>
   <br/>
   Hobsbawm, bildiğimiz anlamda arşivkolik bir tarihçi değil. Belgelerin değerini inkâr etmiyor şüphesiz. Ancak tarihin doğru anlaşılmasının şartları üzerinde düşünmek, bir tarih felsefesine dayanmak, herşeyden önce de bir tarih heyecanı  duymak gerektiğini düşünüyor. Belgeleri peşpeşe sıralamak tarihin soğuk yüzünü iyice asmasına yol açar. Önemli olan, tarihin içine yuvalanmış mitlerin maskesini indirmek için kolları sıvamak ve tarihi anlayabilmek için pek çok disiplinin katkılarını (iktisat, sosyoloji, felsefe vb.) devreye sokmak, Hodgson'ın deyişiyle "tarihî seferber etmek", bu heyecanı ruhunda duymaktır.
   <br/>
   <br/>
   Bana sık sık tarih üzerine neler okuyacaklarını soran okurlarıma bundan sonra 'Hobsbawm'ı da listenize ekleyin' diyeceğim.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4948-gozbagi-olarak-tarih.html), [web.archive.org (arşiv bağlantısı)](http://web.archive.org/web/20120320220758/http://www.aksiyon.com.tr:80/aksiyon/haber-4948-gozbagi-olarak-tarih.html)
