# Azmi bilemek!

*Mustafa Armağan 2001.09.08*

<div>
 <img border="0" src="/web/20020423063638im_/http://www.aksiyon.com.tr/yazar/mustafaarmagan.jpg"/>
 <p class="spot">
  Okuyup da bir türlü arzuladığı neticeyi alamamak, okuma serüveninin önündeki en büyük engellerdendir. İnsan iç âleminde zaman zaman bir anlamsızlık duygusunun esiri olabiliyor: "Niçin okuyayım ki? Okumanın ne anlamı var? Hayat okumadan da devam etmiyor mu? Zaten bütün yazılanlar birbirinden farksız."
 </p>
 <p class="metin">
 </p>
 <p class="metin">
  Bu duygu sağanaklarına kimbilir kaç defa yakalandım ve iflah olmaz bir okuma düşmanı kesildim! Kütüphanemdeki bütün kitaplar duvardaki tuğlalar gibi anlamsız gelmiştir kaç kere. "Niye olmuyor?" sorusunun yakıcı azabını, "Acaba boşa mı kürek çekiyorum?" istifhamının burgusunu yüreğimin en derin noktasında kaç kere hissetmişimdir.
 </p>
 <p class="metin">
  Demek ki yalnız değilmişim. Nitekim okuyucularım sık sık soruyor: Kitap okuyacağız ama azmimiz çok çabuk kırılıyor. Ben "Azimli olmak gerek" deyince de "Ama azim nasıl elde edilir?" diye üsteliyorlar. Bu yazıda onlara bazı tavsiyelerde bulunmak istiyorum:
 </p>
 <p class="metin">
  Okuma sürecinde en zoru, azmi yitirmemektir gerçekten de. Bunu sağlamanın yolu ise kararlı olmak ve yaptığınız işten heyecan duymaktan geçer. Eğer yaptığınız iş size heyecan vermiyor, her adımda bir keşif heyecanını yaşatmıyorsa azminizin kırılması kaçınılmaz.
 </p>
 <p class="metin">
  Kural şeklinde ifade etmek bazan daha iyi algılanmasını sağlıyor meselenin. Azim konusu ile ilgili birkaç kuralı şöyle dile getirebilirim:
 </p>
 <p class="metin">
  Kural 1) İlgilerinizi besleyecek bir çevre bulmaya çalışın. Küçük şehirdekiler bunu sağlamakta zorlanacaklardır. O zaman yazışarak, elektronik posta veya diğer iletişim araçları ile haberleşerek bunu kısmen gerçekleştirebilirler.
 </p>
 <p class="metin">
  Kural 2) İlgilerinizi sürekli canlı tutmaya çalışın. Mesela en azından bir tane aylık dergi takip edin. Kitapçılara uğrayıp yeni çıkan dergilerin içine göz gezdirin. İlginizi çeken bir dergiyi bir arkadaşınızla birlikte alıp beraber okumayı deneyin.
 </p>
 <p class="metin">
  Kural 3) Okuduklarınızı hazmetmek, okumanın kendisi kadar önemlidir. Konuşmak, tartışmak, okuduklarınızın hazmedilmesini sağlar. Bu tür ortamlar oluşturmaya çalışın.
 </p>
 <p class="metin">
  Kural 4) Konferans, panel, seminer gibi şehrinizdeki veya çevrenizdeki kültür etkinliklerini kaçırmayın. Bu etkinliklere seyirci olarak değil, elinizde kâğıt kaleminizle gidin ve notlar tutun, sonra bunları konularına veya yazarlarına göre fişleyerek tasnif edin.
 </p>
 <p class="metin">
  Kural 5) Sadece düşüncenize uygun yazarları değil, bazan en aykırı olanlarını da okumayı deneyin. Bu yazarlar, size yeni bir ufuk açarak —bazan tersinden de olsa— yapmak istediklerinize zemin hazırlayabilir ve azminizi ters düşünceleriyle bileyebilirler. (Karşı çıkmak için okumak da azminizi celâllendirecektir!)
 </p>
 <p class="metin">
  Bunlarla "Yahu, bu okumak ne zor işmiş!" dedirtmemişimdir umarım!
 </p>
 <br/>
 <center>
  <a class="anaorta" href="http://web.archive.org/web/20020423063638/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/353/murekkebikurumadan/1.htm), [web.archive.org (arşiv bağlantısı)](http://web.archive.org/web/20020423063638/http://www.aksiyon.com.tr:80/2001/353/murekkebikurumadan/1.htm)
