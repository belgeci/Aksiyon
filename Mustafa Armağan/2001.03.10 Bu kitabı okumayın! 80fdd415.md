# Bu kitabı okumayın!

*Mustafa Armağan 2001.03.10*

<div>
 <img border="0" src="/web/20020111225440im_/http://www.aksiyon.com.tr/yazar/mustafaarmagan.jpg"/>
 <p class="spot">
  Yazıyı sizi şaşırtacağını tahmin ettiğim bazı sorularla açayım:
 </p>
 <p class="spot">
  Osmanlı Devleti geriledi mi gerçekten de? Gerilediyse 'neye göre' ve 'kime göre' geriledi? Hangi alanlarda? Hangi bölgede? Hangi tarihlerde? Ve nasıl? Nasıl oluyor da altı buçuk asra yakın sürmüş bir imparatorluğun ömrünün yarısından fazlası, yani 1566'dan sonrası gerileme ve çökme dönemi olarak kimliklendirilebiliyor?
 </p>
 <p class="metin">
 </p>
 <p class="metin">
  Braudel'in tarihin burçlarından üzerimize fırlattığı o 'grejuva' cümlelerden birisi şöyle demiyor muydu: "Osmanlı tarihi... Müthiş bir belirsizlik alanı... Büyük bir tarih yazımı sorunu." Yine aynı Braudel, tartışmalara ibretâmiz bir nokta da koymayı ihmal etmeyecektir: "Ondokuzuncu yüzyılın ilk yirmi veya otuz yılına kadar Osmanlı İmparatorluğu'nun gerilemesinden söz etmek mümkün değildir." (Civilization and Capitalism, c. 3, New York 1984, s. 482.)
 </p>
 <p class="metin">
  Artık dünyadaki ciddi tarihçiler declinism (gerilemecilik) diye ti'ye aldıkları bu demode anlayıştan vazgeçmeye başladılar. Darısı bizim tarihçilerin başına!
 </p>
 <p class="metin">
  İşte bir örnek: Türk tarihçilerinin belki de farkında bile olmadıkları New York State Üniversitesi'nden Rifa'at Ali Abou—El—Haj, ilginç kitaplarıyla yeni ufuklar açmaya devam ediyor. 1703 Edirne Vak'ası ile ilgili son derece çarpıcı bilgilere ulaştığı kitabı, Osmanlı dünyasında demokrasi'nin kendine özgü teamülleriyle ilgili yeni yorumlar getiriyordu. İstanbul'dan, bir rivayete göre, 30 bin insanın Edirne'ye, padişahın üzerine yürüdüğü bu ilginç olayın ayrıntıları geçmişe olduğu kadar bugüne de ışık tutacak nitelikteydi.
 </p>
 <p class="metin">
  Türkçeye benim de çevirmek istediğim diğer önemli kitabı Formation of the Modern State ise bana gerek kalmadan dilimize çevrildi Modern Devletin Doğası adıyla. Yazar, bir yandan Oryantalizmin Osmanlı tarih yazımına dayattığı "gerileme" söylemini kıyasıya eleştirirken, aynı zamanda Oryantalist söylemden etkilenen Avrupalı sosyal bilimcilerin Osmanlı tarihine yaklaşımlarına karşı da tavır alıyor. Genel yaklaşımını ise şöyle özetliyor:
 </p>
 <p class="metin">
  "Eğer tarih bir bilim ise, Osmanlı tarihini diğer bölgelerin tarihi çalışılırken geliştirilen ölçütlere uygun olarak ele almak ve incelemek mümkün olmalıdır. Böylesi bir yaklaşım Osmanlı tarihinin karşılaştırmalı tarih söylemine dahil edilmesini kolaylaştırır; etnik, ulusal, uygarlıklar ve kıtalar arası ayrımlar arasında iletişimi olanaklı kılar. Bu tür küresel iletişim, beraberinde günümüzde tarihçilerle sosyal bilimcileri, özellikle de tarihsel perspektifli sosyolog ve antropologları birbirinden ayıran mesafenin ortadan kalkmasına yardımcı olur."
 </p>
 <p class="metin">
  Bu geniş çerçeveden tarihe bakmak, bugün dayatılan tarih yorumlarının hata ve darlıklarını farketmemize imkân tanıyacak, dolayısıyla geçmişi anlamak üzerinde daha fazla emek sarfedeceğiz.
 </p>
 <p class="metin">
  Kitapta Osmanlı devlet ve toplum düzeninin bozulduğuna ilişkin en meşhuru Koçi Bey'e ait olan nasihatname literatürü de eleştirel bir bakış açısından ele alınıyor ve bu risalelerin aslında Avrasya'da 16. yüzyıldan itibaren değişmekte olan modern devlet biçimine tepki göstererek bir bakıma "geriye dönülmesi"ni savundukları söylenmektedir. Belki meseleyi bugünkü Birinci ve İkinci Cumhuriyetçilik tartışmasına benzetirsek daha kolay kavrayabiliriz.
 </p>
 <p class="metin">
  Tarihten bize bırakılan her belgeye mutlak bir önem ve değer atfetmek, tarihçiyi ciddi yanılgılara düşürebilir. Her türlü belge, yalnız sahihlik bakımından değil, aynı zamanda dönemin diğer rasyonelleri açısından da değerlendirilmelidir.
 </p>
 <p class="metin">
  Abou—El—Haj'ın kitabı bize tarihi yeniden düşünmeyi teklif ediyor. Cesaretiniz varsa buyurun!
 </p>
 <br/>
 <center>
  <a class="anaorta" href="http://web.archive.org/web/20020111225440/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/murekkebikurumadan/1.htm), [web.archive.org (arşiv bağlantısı)](http://web.archive.org/web/20020111225440/http://www.aksiyon.com.tr:80/2001/327/murekkebikurumadan/1.htm)
