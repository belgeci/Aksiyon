# Atatürk ve Üniversite Reformu

*Mustafa Armağan 2000.10.21*

<div>
 <p class="spot">
  Cumhuriyet ne zaman kurulmuştur? Bu sorunun cevabını hemen hemen bilmeyen yok gibidir. Peki gerçek anlamda Cumhuriyet ne zaman oturmuştur? İşte bu sorunun cevabı öyle kestirmeden verilebilir türden değildir. Çünkü Osmanlı Devleti'nden kopuş, bize ders kitaplarında anlatılanlardan çok daha girift bir ilişkiler ağı çerçevesinde gerçekleşmiştir aslında.
 </p>
 <p class="metin">
  Cumhuriyet'in oturması için 1930'lu yılların beklenmesi gerekmiştir. Dikkat edilirse, hukukî, siyasî ve idarî değişiklikler genelde Cumhuriyet'in ilk yıllarında, 1924-1927 arasında gerçekleşmiş ve muhalif olabilecek hemen bütün seslerin kısılması sağlandıktan sonra da Mustafa Kemal'in Nutuk adlı eserindeki 'savunma' ortaya çıkabilmiştir. Yani Nutuk, aslında hızla yapılan devrimleri savunan bir metindir. Kime karşı savunma? Eric Jan Zürcher'in deyişiyle İttihatçılara karşı bir savunmadır Nutuk. Milli Mücadele içinde büyük ölçüde omuz omuza yapılan mücadele sonunda İttihatçı kurtların temizlenmesi, İzmir Suikastiyle tam olarak gerçekleşmiş ve Yalçın Küçük'ün ifadesiyle, Mustafa Kemal Nutuk adlı eserini TBMM'de okuduğu sırada iddialarına cevap verebilecek olanların tamamı susturulmuş bulunmaktadır.
 </p>
 <p class="metin">
  Dolayısıyla muhaliflerin ve eski rejimin kalıntılarının temizlenmesi, 1920'li yıllarda gerçekleşmiş, kültürel alandaki devrimler ise 1930'lu yıllara kalmıştır. Türk Dili Tetkik Cemiyeti (sonra TDK) ve Türk Tarihini Tetkik Cemiyeti'nin (sonra TTK) kurulması, '30'lu yılların başlarına denk gelir. Türk tarihi ve dilinin Türk milliyetçiliğinin iki temeli olarak vazedildiği ve kaynaklarına gidildiği, giderek özleştirildiği yıllar da aynı döneme tekabül etmektedir.
 </p>
 <p class="metin">
  Aslında 1935 yılı, bu yer yer ırkçılığa varan aşırı milliyetçi tavırların ciddi bir kırılma noktası olarak alınabilir, zira 1935 yılının ikinci yarısından itibaren 'aşırı milliyetçi' söylemin, yerini yavaş yavaş 'beynelmilel', yani uluslararası (o zamanlar Atatürk'ün bazı demeçlerinde bu kelime arsıulusal diye Öztürkçeleştirilmiş ancak sonra ondan da vazgeçilmiştir!) bir söyleme bırakmıştır. Nitekim milliyetçi sosyalizmi savunan Kadro dergisi, Atatürk'ün direktifiyle kapatılmış ve aynı yıl, ilginç bir şekilde "evrensel" bir fikriyatı savunmak amacıyla Yücel dergisi çıkmaya başlamıştır. Bu ilginç rastlaşma, Cumhuriyet ideolojisindeki ilk ciddi kırığın 1930'ların ortasından, yani 1935 yılının içinden geçtiğini gösteren bariz misallerden biridir.
 </p>
 <p class="metin">
  Widmann'ın kitabının önemi tam da bu noktada ortaya çıkıyor. 1933 yılında, o zamana kadar pek dokunulmamış olan bir Osmanlı eğitim kurumu Darülfünun'a el atılmış ve pek çoğu son derece değerli hocalardan oluşan bütün bir aydın nesli, sokağa bırakılmış, bunun da ötesinde geriye kalan ömürlerini bir şaibe ve bir lekenin gölgesi altında geçirmek durumunda kalmışlardır. Cevdet Mazhar Bey adlı kimya müderrisi, Darülfünun'dan atılmayı "içine sindiremeyerek" bir süre insan içine çıkamayacak ve ardından, günün birinde, evinde intihar ettiği haber alınacaktır.
 </p>
 <p class="metin">
  Bu reform ne kadar gerekli ve isabetliydi? Daha ılımlı bir şekilde yapılamaz mıydı? Bir geçiş süreci içinde üniversite kurulana kadar eski neslin büyük hocalarından daha fazla yararlanılamaz mıydı? Bu arada, Nazilerden kaçan Alman hocaların ülkemize gelmesiyle Üniversite Reformunun bir ilgisi var mıydı?
 </p>
 <p class="metin">
  Bu soruların cevaplarını bulabileceğiniz bir çalışma, Widmann'ın eseri. Aykut Kazancıgil'in eklediği notlar ve ilaveler ise esere ayrı bir değer katıyor. Cumhuriyet döneminin bu ilginç olayını ve üniversitelerimizin bugüne kadar taşıdığı pek çok rahatsızlığın kaynağını tanımak için bu kitaba gerçekten de ihtiyacımız var.
 </p>
 <p class="metin">
  Prof. Dr. Horst Widmann, Atatürk ve Üniversite Reformu, Çevirenler: Prof. Dr. Aykut Kazancıgil-Doç. Dr. Serpil Bozkurt, İstanbul 2000, Kabalcı Yayınevi, 533 sayfa.
 </p>
 <br/>
 <center>
  <a class="anaorta" href="http://web.archive.org/web/20020527032557/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/307/kitaplik/2.htm), [web.archive.org (arşiv bağlantısı)](http://web.archive.org/web/20020527032557/http://www.aksiyon.com.tr:80/2000/307/kitaplik/2.htm)
