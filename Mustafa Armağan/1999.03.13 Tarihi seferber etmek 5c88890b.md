# Tarihi seferber etmek

*Mustafa Armağan 1999.03.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ünlü çağdaş tarihçi Fernand Braudel, tarihi niçin incelediğimiz sorusuna cevap aradığı bir yerde, "Bugünü anlamak için bütün tarihi seferber etmeliyiz" der. Tarih, zannedildiği gibi geçmişi anlamak için değil, bugünü anlamak için araştırılır. Bizi geçmişe sevk eden bir bugün daima olacaktır. Tarih bugünü anlamak amacına matuf bir bilim dalıysa, tarihçinin görevi, geçmişi bugünmüş gibi ayağa kaldırmaktır.
  </font>
 </div>
 <div id="newsText">
  <font class="detail-text">
   Hodgson, geçmişin dibini tarayan gözüpek tarihçilerden. Geçmişi kendisiyle yargılayabileceğimiz "mutlak bir standart" yoktur. Her dönemin kendi iç ve dış standartları vardır ve sürekli dönüşen tarih serüveninde tarihçinin uyanık davranıp ölçülerini sürekli test etmesi gerekmektedir. Hodgson, Islam tarihini bir bütün olarak kavramaya, onu bir tutkunun, bir iradenin, bir fikrin dinamik tarihi olarak yeniden okumaya girişir. Dünya Tarihinde Islam, yazarın 1968'deki ölümünden sonra Rethinking World History (Dünya Tarihini Yeniden Düşünmek) adıyla derlenen makalelerinden Islamla ilgili olanlarının seçilmesinden oluşmuş.
   <br/>
   <br/>
   Hodgson, dünya tarihini karşılaştırmalı bakış açısından ele alıyor ve bu suretle "tek bir tarih"in içine gömülü olanların farkedemeyeceği bazı temel dönüşümler ışığında olayları yorumluyor. Böylelikle Islam tarihine mahsus zannettiğimiz bazı olayların dünyada meydana gelen temel dönüşümlerin uzantısı olduğunu farketmek ufkunuzu alabildiğine genişletiyor: Islam'ı dünya tarihi içinde konumlandırıyorsunuz.
   <br/>
   <br/>
   Hodgson'ın modern dönemleri açıklamak için kullandığı "yatırım" kavramı son derece önemli. Iktisattan ödünç aldığı bu kavramı sosyoloji lisanına aktaran Hodgson'a göre "sosyal yatırımlar" bir medeniyetin içine doğduğu dünyaya tutunmak ve ayakta kalabilmek için başvurduğu vazgeçilmez çarelerdendir. Her toplum ayakta kalabilmek endişesiyle bütün enerjisini hayatî alanlara yatırım yapmaya teksif eder ve sonuçta ayakta kalır da. Ancak modern dünyada yaşanan "Büyük Dönüşüm"de olduğu gibi yatırımların ziraîden sınaîye hızla kaydığı bir medeniyet karşısında, önceki yatırım mantığına uygun olarak örgütlenmiş sosyal düzeni bir anda değiştirip yenisine geçmek zannedildiği kadar kolay değildir. Nitekim Osmanlı modernleşmesi de bütün sistemin dağıtılması anlamına gelebilecek böylesi bir yeniden yapılanmayı kolayca göze alamazdı ve alamadı da. Modernleşme çabalarının hep altyapı yetersizlikleri sonucunda akamete uğraması da bunun bir sonucudur.
   <br/>
   <br/>
   Hodgson'ı dikkatle ve altını çize çize okumanızı öneriyorum. (Çeviride bazı terminolojik problemler varsa da bunlar kitabın değerini azaltacak oranda değil.)
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4226-13-tarihi-seferber-etmek.html), [web.archive.org (arşiv bağlantısı)](http://web.archive.org/web/20141113023752/http://www.aksiyon.com.tr:80/aksiyon/haber-4226-13-tarihi-seferber-etmek.html)
