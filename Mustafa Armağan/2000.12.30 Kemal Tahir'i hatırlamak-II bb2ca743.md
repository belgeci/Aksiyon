# Kemal Tahir’i hatırlamak-II

*Mustafa Armağan 2000.12.30*

<div>
 <p class="spot">
  Halit Refiğ'e göre Kemal Tahir, Mevlânâ, Sinan ve Adnan Saygun'la birlikte "Türk kültürünün insanlığa yaptığı en onur ve gurur verici katkılar arasındadır." Bu tesbit, dikkat edilirse, sübjektiftir ve bu yönüyle yazarını bağlamaktadır.
 </p>
 <p class="metin">
 </p>
 <p class="metin">
  Şahsen ben olsam Saygun yerine Dede Efendi'yi sayar, bunlara bir de Halil İnalcık'ı eklerdim. Ama bunlar da "benim devlerim" neticede. Bu da çok normal, çünkü herkesin kendi dünyasının devleri vardır ve bunlara da saygı duymak durumundayız.
 </p>
 <p class="metin">
  Kitaptaki ikinci prizma, bizzat Kemal Tahir'in metinleri. Bunlar romanları, konuşmaları ve fikir yazılarından oluşuyor. Devlet Ana'yı merkeze alarak düzenlenen bu metinler (Devlet Ana'dan önce ve sonra ikiye ayırır Kemal Tahir'i Halit Refiğ), arasında bu romandan seçilen Kamagan Derviş'in âyin sahnesi, olağanüstü etkileyici bir parça. Aynı zamanda sizi gürültülerle dolu bir anlatımdan sonra büyük bir sükûnete sevkeden klasik müzik parçalarını andırıyor.
 </p>
 <p class="metin">
  H.Refiğ'in Kemal Tahir'i bugüne yansıtmayı planladığı üçüncü prizma ise döneminin aydınlarının onu nasıl anladığıdır. Bu aydınlar sırasıyla Nazım Hikmet, Bülent Ecevit, Behçet Kemal Çağlar, Selahattin Hilav, İlber Ortaylı (bu yazıyı yazdığı sırada henüz üniversite 3. sınıfta bir talebedir) Naci Çelik, İsmail Cem, Ahmet Kabaklı ve Mehmet Barlas'tır. Bir de Yaşar Kemal ile Kemal Tahir'in eşkıyalık hakkındaki düşüncelerini karşılaştırmamıza imkân veren soruşturma var ki, Kemal Tahir'in bakışındaki cevvaliyeti ortaya koyması bakımından ilginç.
 </p>
 <p class="metin">
  Ve Son Gece...
 </p>
 <p class="metin">
  Kemal Tahir'in hayatı kadar ölümü de bir hadise olmuş ve öldüğü günlerde olduğu kadar bugün de merak uyandırıcı tarafını korumaktadır.
 </p>
 <p class="metin">
  Kemal Tahir 21 Nisan 1973 gecesi gazeteci Mehmet Barlas'ın evine davetlidir. Davetliler arasında İsmail Cem ve eşi, dostlarından Afşin Germen ve eşi Ülker Germen, Ali Saydam ve Mete Tunçay da vardır. Kemal Tahir, davetten bir süre önce kendisiyle görüşmeye gelen Halit Refiğ'e, kısa bir süre önce kendisiyle uzun bir röportaj yapıp da bunu kesip biçerek ancak yirmide birini yayınlayan Türkiye'de Sol Akımlar kitabının yazarı Çetin Yetkin'in o gece davete geleceğini, onu görmemek için davete gitmeyeceğini söyler. Halit Refiğ ise Türkiye'de Sol Akımlar kitabının yazarının Çetin Yetkin değil, Mete Tunçay olduğunu, Çetin Yetkin'in kitabının adının Soldaki Bölünmeler başlığını taşıdığını anlatır kendisine. Bunun üzerine Kemal Tahir, "Öyleyse ben Mehmet Barlas'ın davetine gideyim" der ve dediğini yapar.
 </p>
 <p class="metin">
  Fakat ne olursa o gece olur. Mete Tunçay'la tartışmaya giren Kemal Tahir, fenalaşır ve o gece kalp krizinden ölür. Sonradan bir çok spekülasyona kapı aralayan bu "son akşam yemeği" üzerine kendisini savunan Mete Tunçay, "hemen o gece vefat edeceğini bilseydim, onu daha çok övücü bir biçimde konuşurdum" diyecek ve üzerindeki Kemal Tahir'in ölümüne sebep olan adam spekülasyonlarına karşı kendini savunacaktır.
 </p>
 <p class="metin">
  Burada Halit Refiğ'in konumu çok trajik, hatta dramatiktir. Nitekim elimizdeki kitabında kaderin omuzlarına yüklediği bu vicdan azabını acıya bulanmış kelimelerle şöyle dile getirir:
 </p>
 <p class="metin">
  "...Kemal Tahir'i Mehmet Barlas'ın evine gitmesi için teşvik etmekle çok mu yanlış yapmıştım? Soldaki Bölünmeler'i Mete Tunçay mı yazmış, Çetin Yetkin mi yazmış, bunu düzeltmek bana mı düşerdi? Ömür boyu karşılığını veremeyeceğimiz acı vicdanî sorularla yaşıyoruz."
 </p>
 <p class="metin">
  Halit Refiğ'in Kemal Tahir'e karşı sübjektif değerlendirmeleri, kendisine gelince neredeyse objektifleşiyor. Kolay kolay benzerine rastlanmayan dürüst bir özeleştiri tavrı uç veriyor kitapta. Kemal Tahir'in, Halit Refiğ'in yaptığı filmlerin hiçbirisinden "çok fazla hoşlanmadığını" Selanik kökenli olmasından ötürü kendisinin solculuğunu "pek ciddiye almadığını" söylemesi bunlardan birkaç örnek sadece.
 </p>
 <p class="metin">
  Sonuç olarak Halit Refiğ'in hazırladığı bu kitap, hem Kemal Tahir'in zengin dünyasına gelmek için bir anahtar niteliğindedir, hem de bir yakınının onun dünyasından süzüp çıkarttığı bir hülâsadır.
 </p>
 <p class="metin">
  Editörlüğün kazançlarından birisi de, bir kitabın ilk okuyucusu olmaktır. Gerçekliğin Değişkenliği: Kemal Tahir kitabı zevkle okuduğum ve yayına hazırladığım bir kitap oldu.
 </p>
 <br/>
 <center>
  <a class="anaorta" href="http://web.archive.org/web/20020329051827/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/317/haberler/7.htm), [web.archive.org (arşiv bağlantısı)](http://web.archive.org/web/20020329051827/http://www.aksiyon.com.tr:80/2000/317/haberler/7.htm)
