# Serhattaki Payitaht

*Mustafa Armağan 1999.02.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Osmanlı Devleti'nin üç büyük başkenti, sırasıyla Bursa, Edirne ve İstanbul olmuştur. Bursa, Osmanlıların kurduğu şehir olduğu kadar Osmanlıları kuran şehirdir de.
  </font>
 </div>
 <div id="newsText">
  <font class="detail-text">
   İstanbul ise artık olgunluğa erişmiş bir devletin ihtişam ve çürüyüşünün çağımızın ilk çeyreğine kadar temsil edildiği bir ezelî başkent. Ve Edirne her iki başkentin arasına atılmış bir köprü şehir. Bursa'yı İstanbul'a kenetleyen köprü...
   <br/>
   <br/>
   Doğrusu "köprü" istiaresinin Edirne için bir hayal oyunu değil, taş gibi somut bir gerçeklik olduğunu şehri görmeden idrak etmek kabil değildir. İstanbul için camiler, Bursa için türbeler ne ise Edirne için köprüler odur. Bu şimdilerde biraz içine kapanmış, biraz yalnızlığının altın kafesine gömülmüş gibi duran bir zamanların muhteşem başkenti Edirne'yi görmeyenler indinde, yukarıdaki cümlelerin uyandıracağı çağrışım zinciri farazî kalmaya mahkûmdur.
   <br/>
   <br/>
   Şimdiki kolu kanadı kırık haline bakmayın, bir zamanlar Anadolu'yu, hatta Orta Asya'yı Balkanlar'a bağlayan, Bursa'yı İstanbul'a bağlayan, hatta İstanbul'u da Avrupa'ya bağlayan bir köprüşehirdi Edirne.
   <br/>
   <br/>
   Aziz dostlarım Nedret İşli ve Sabzi Koz'un himmetleriyle önümüze mükellef bir sofra gibi kurulan Edirne: Serhattaki Payıtaht, Edirne'nin kültür tarihimizde pek çok defalar oynadığı bu köprü rolünü pekiştiriyor. Albüm boy 656 sayfa tutan ve tamamı kuşe kâğıda basılan bu dev çalışmanın sayfalarında Edirne'yi yeniden keşfe çıkıyorsunuz adeta.
   <br/>
   <br/>
   Aralarında Semavi Eyice, Feridun Emecen, Necdet Sakaoğlu, Turgut Cansever, Özdemir Nutku, İskender Pala ve Süheyl Ünver'in de bulunduğu onlarca akademisyen, araştırmacı, edib ve yazarın ortak eseri olarak vücut bulan kitap, Edirne'nin tarihinden folkloruna, mimarisinden tekke hayatına, köprülerinden azınlıklarına, Kırkpınar'ından Üç Şerefeli Camii'ne kadar çok çeşitli yönlerini mercek altına getiriyor.
   <br/>
   <br/>
   Kendileri de candan dost olan editörler bakın kitabın sonunda nasıl sesleniyorlar bu "tahtgâhı sâni"ye: "Ey adı uzaklık, büyüklük, bir uçtan bir ucalık söz konusu olduğunda Ardahan'la birlikte anılan ve hak edilmiş mağrur duruşu ve "Müjdeler olsun efendim, Edirne'desin!" deyişi kendisine ne de çok yakışan serhat şehri! Senin için son söz söylenemedi, çünkü bitmedin sen..."
   <br/>
   <br/>
   Bir seferinde şöyle yazmıştım: Şehir tükenmez, ömür tükense de... Bu sözün mazrufunu Edirne namına gerçekleştiren sevgili dostlarıma ve Yapı Kredi Yayınları'na "sa'yiniz meşkûr olsun" diyorum.
   <br/>
   <br/>
   Haz.: E. Nedret İşliM. Sabri Koz. Edirne: Serhattaki Payıtaht. İst. 1998, Yapı Kredi Yayınları.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4652-13-serhattaki-payitaht.html), [web.archive.org (arşiv bağlantısı)](http://web.archive.org/web/20130529195851/http://www.aksiyon.com.tr:80/aksiyon/haber-4652-13-serhattaki-payitaht.html)
