# Şehirlerin rüyası

*Mustafa Armağan 2001.02.10*

<div>
 <p class="spot">
  Nedense artık şehirleri "düşlemek"tense, hayatın içerisinde cıvıl cıvıl kaynaşan yanlarını farketmeyi daha fazla seviyorum. Günün birinde sırtında küfesi ile bir ayva satıcısını ve elindeki pankartında kaybettiği çocuğunun fotoğrafını taşıyan yaşlı bir kadını Taksim'in göbeğinde peşpeşe görmüş ve olağanüstü ölçüde heyecanlanmıştım.
 </p>
 <p class="metin">
 </p>
 <p class="metin">
  "Şehirler gece olunca rüyalarında insanları görürler."
 </p>
 <p class="metin">
  Italo Calvino, Görünmez Kentler
 </p>
 <p class="metin">
 </p>
 <p class="metin">
  Şehrin yaşayan katmanları her zaman heyecan vericidir görmek isteyenlere. Ayrıca düşler kurmaya lüzum yok, çünkü bu hayal dahi edemeyeceğimiz kadar farklı ve zengin profiller yan yana ve peşpeşe resm—i geçit yapıyor sokaklarda. Bu, "düş"ten de öte bir şey.
 </p>
 <p class="metin">
  Şehrin zaten hep biçimlenmeye isyan eden bir tarafı olduğuna inanırım ben. Onun için diktatörler toplumu düzenlemeye şehirlerden başlamışlardır. Üçüncü Napolyon'u ve Paris'i yeniden yapılandırmasını hatırlayalım burada. Ya da isterseniz Brezilya'nın yeni başkenti Brasil'in çölün ortasında birkaç yılda anıtlarına varıncaya kadar herşeyi tasarlanmış olarak yapılması örneğindeki totaliter mantığı hatırlayabilirsiniz.
 </p>
 <p class="metin">
  Oysa Osmanlılar şehrin bir üst irade ile biçimlendirilmesindeki mahzurları gördükleri için onun kendi gelişme kanunlarına rıza göstermişlerdir. Ekrem Hakkı Ayverdi'nin dikkatimizi çektiği önemli bir nokta, Osmanlı mabedlerinin tabiatla iç içe, onların bir uzantısı olarak toprağa yerleştikleridir. Böylece Osmanlı camileri toprağa bir kama gibi saplanmaz, sahip olduğu değerlere saygı göstererek ona estetik bir renk ve güzellik katar. Toprağın içinden fırlayan haşin kütleler olmaktan ziyade, ona yukarıdan, aşkın alemden indirilmiş zarif yapılar olarak varolur. Bir kelebeğin çiçeğe ya da bir kuşun dala konuşu gibi onun kendi gerçekliğine adeta eklemlenirler.
 </p>
 <p class="metin">
  1996'da İstanbul'da yapılan Habitat II Kent Zirvesi'nde ortaya konulan ilkeler, fazla rağbet görmemesine karşın fena değildi. Adil olma, sürdürülebilirlik, yaşanabilirlik... "Yaşanabilirlik" denilince illa yemyeşil kırların ortasından akan gümüş derenin kenarına konumlanmış çitle çevrili bir ev hayali kurmak gerekmez. Bizzat şehir içinde de yaşanabilir mekânlar, sokaklar, mahalleler üretilebilir. Türk halkının, Amerikalıların niçin gökdelenlerde çalışırken ısrarla ahşap veya kerpiç evlerde oturmayı tercih ettiklerini yeniden düşünmesine ihtiyaç var. Buna fırsat verilirse tabii...
 </p>
 <p class="metin">
  Şehir öyle bir şeydir ki, geleneksel ile modern ve modern ile postmodern arasındaki keskin uçurumları bir hamlede aşan örnekler sunar bol bol. Mesela İslam şehirlerindeki bir mahallelilik bilinci, aslında çok postmodern bir bilincin ipuçlarını yakalamamıza imkân tanır, yerelliğe yaptığı vurguyla. Mahalleli olma bilinci, genişletildiğinde şehirli olma bilincine dönüştürülebilirdi. Maalesef olmadı, olamadı. Önce mahalle, sonra da şehir sizlere ömür!
 </p>
 <p class="metin">
  Weber şehirliliğin kapitalizmin gelişmesiyle bağını kuruyordu 20. yüzyılın başlarında. Oysa ne gariptir ki, aynı kapitalizm, bizde iyi kötü mevcut olan şehirliliğin de köküne kibrit suyu dökmüştür!
 </p>
 <p class="metin">
  Şehirle ilgili bu izlenimlerimin kâğıda akmasına Ümraniye Belediyesi'nin çıkardığı bir dergi sebep oldu: Şehir Kültürü. İlk sayıdaki imzalara şöyle bir bakın isterseniz: Beşir Ayvazoğlu, Turgut Cansever, Hüsrev Hatemi, Edibe Sözen,  Davut Dursun... Depremden Divanyolu'na, şehir sosyolojisinden İstanbul'da suyun serüvenine kadar çok geniş bir çerçevede ele alınmış olan şehirle ilgili konulara meraklı olanlara tavsiye edilir.
 </p>
 <p class="metin">
  Şehir Kültürü dergisini edinmek için zannediyorum Ümraniye Belediyesi'ne başvurmanız gerekecek. Ben bir ipucu olarak web sitesi adreslerini vereyim: www.umraniye.gov.tr
 </p>
 <br/>
 <center>
  <a class="anaorta" href="http://web.archive.org/web/20020502044626/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/kultur/3.htm), [web.archive.org (arşiv bağlantısı)](http://web.archive.org/web/20020502044626/http://www.aksiyon.com.tr:80/2001/323/kultur/3.htm)
