# Cemil Meriç’in “bedbahtlığı”

*Mustafa Armağan 2001.06.16*

<div>
 <img border="0" src="/web/20020501064017im_/http://www.aksiyon.com.tr/yazar/mustafaarmagan.jpg"/>
 <p class="spot">
  Bundan tam 14 yıl önce, 13 Haziran 1987'de kaybetmiştik Cemil Meriç'i. Aradan geçen bunca yıla rağmen düşüncelerinin hâlâ okuyucu bulmuş olması da gösteriyor ki, Cemil Meriç, zamanının üstüne çıkabilen ve kendisini çağının akıntısının dışına atabilen nadir değerlerimizdendir. Onu rahmetle anıyoruz.
 </p>
 <p class="metin">
  Geçtiğimiz 1 Haziran'da Türkiye Yazarlar Birliği tarafından bir "erken" anma toplantısı düzenlendi Cemil Meriç için. Hep İstanbul'da, Ankara'da anılırdı Cemil Meriç. Bu defa Birlik'in İstanbul şubesi başkanı Ahmet Kot'tan onu kendi memleketi olan Hatay'ın ilçesi İskenderun'da anma teklifi gelince tereddütsüz kabul ettim.
 </p>
 <p class="metin">
  İskenderun Belediyesi Kültür Merkezi'nde düzenlenen toplantıya kızı Ümit Meriç, 30 yıl kendisine kâtiplik ve yoldaşlık yapmış olup pek çok kitabının arka planında yoğun emeği bulunan İzzet Tanju, Şükrü Karatepe ve ben katıldım. Toplantıyı eski Hatay Milletvekili Mehmet Sılay yönetti.
 </p>
 <p class="metin">
  Toplantıda Cemil Meriç'in, Hint dünyasına duyduğu ilgiden tutun da Türk kültürünün karanlıkta bırakılmış çeşitli yönlerine tuttuğu ışığa kadar pek çok yönü üzerinde duruldu. Ben de konuşmamda, eserleri iyice okunduğunda pek çok çekirdek—fikirle karşılaşıldığını, bu çekirdek—fikirlerin bir kısmının açılımının diğer eserlerinde de yapılmadığını, bunları açma görevinin bize düştüğünü söyledim.
 </p>
 <p class="metin">
  Bu cümlelerden bazılarını sizinle paylaşmak istiyorum:
 </p>
 <p class="metin">
  "Bir ülkede şair ne kadar çoksa, o ülke düşünce bakımından o kadar geridir."
 </p>
 <p class="metin">
  "Bilgi, zekânın kemendidir."
 </p>
 <p class="metin">
  "Tarih, realiteyle değil, veriteyle meşgul olur."
 </p>
 <p class="metin">
  "Her asırda birkaç kişi düşünür. Gerisi, düşünülenleri düşünür sadece."
 </p>
 <p class="metin">
  "Doğunun bedbahtlığı, bedbaht olmayışındandır."
 </p>
 <p class="metin">
  Şu son cümlenin karnında taşıdığı şimşekler, gerçekten ürkütücüdür ve kadim problemlerimize fevkalade güçlü ışıklar düşürmektedir. Bana göre bu çekirdek—cümlenin içeriği şöyle ortaya konulabilir:
 </p>
 <p class="metin">
  Avrupa, bedbaht toplumlardan oluşur. Sınıf bilinci, bir sınıfın diğerlerinin rağmına acımasızca yükselmesini gerektirir. Bir zamanlar aristokrasinin elindeki köle—köylüler, modern toplumlarda yükselen bir sınıfın, burjuvazinin bedbaht ettiği proleter kitleler halini almıştır. Sınıf çatışması, Batı'nın bedbahtlığıdır; ama aynı zamanda talihidir de. Çünkü bu genel bedbahtlık, kitleleri ve onların sözcüsü olan entelektüeli mevcut durumdan rahatsız olmaya, statükodan ümidini kesmeye ve sonunda isyana sürüklemiş, böyle bir savaş içerisinden olağanüstü bir kültürel, sosyal ve siyasî hareketlilik zuhur etmiştir. Böyle bir toplumda yıkmak da, korumak kadar toplumun çatışkan yapısının zaruri parçaları olarak zuhur eder.
 </p>
 <p class="metin">
  Oysa Doğuda, yani bizde sınıf çatışması olmadığından bir sınıf bilinci de oluşmamıştır. Bu iyi bir şey gibi görünebilir ilk bakışta ama kendimizi Batı ile kıyasladığımızda bize kaybettirdikleri de gözden kaçırılmamalıdır. Çünkü bir sınıfın diğerlerine tahakküm ederek bedbahtlığa uğratmadığı durumlarda, bu görevi devlet yapar. Bölüşüm mekanizması devletin tekelindedir. Devlet de, bütün kesimleri belli bir sıraya koyarak memnun ederek genel bir bedbahtlık atmosferinin oluşmasına imkân tanımaz. Her kesim, yüzü devlete dönük olarak yaşamaya alıştığından, rulet masasındaki acemi oyuncu gibi bir gün sıranın kendisine geleceğine inanır ve gariptir, bir gün sıra kendisine gelir de!
 </p>
 <p class="metin">
  1940'ların başında desteklenen Türkçülerin birkaç yıl sonra konjonktür değişince tabutluklara kapatılması, bu sırada solun sırtının sıvazlanması; 1960'dan sonra sola tanınan büyük imkânlar, sağın zaman zaman sofraya ortak olması; 12 Eylül'den sonra solcu ve ülkücülerin cezalandırılıp bu defa İslamcıların sofranın başına çağrılması; 28 Şubat'tan sonra da bedbahtlar kervanına bu defa İslamcıların katılması gibi pek çok hadisede bu büyük geçici—bedbahtlık oyununun sergilendiğine şahit olduk. Böyle bir ortamda sınıf bilinci de,  genel bir bedbahtlık ve üvey evlatlık duygusu da oluşmayacağı açıktır. Hatta Namık Kemal'in,
 </p>
 <p class="metin">
  Bâis—i şekvâ bize hüzn—i umûmîdir Kemâl,
 </p>
 <p class="metin">
  Kendi derdi gönlümün, billah gelmez yâdına
 </p>
 <p class="metin">
  dediği türden umumi hüzünler bile çok az yaşanınca, Cemil Meriç'in sözü daha netlik kazanıyor.
 </p>
 <p class="metin">
  Velhasıl, bedbaht olmayı bilmiyoruz, bu yüzden de bedbahtlıktan kurtulamıyoruz. Bir bedbaht olabilsek!
 </p>
 <br/>
 <center>
  <a class="anaorta" href="http://web.archive.org/web/20020501064017/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/341/murekkebikurumadan/1.htm), [web.archive.org (arşiv bağlantısı)](http://web.archive.org/web/20020501064017/http://www.aksiyon.com.tr:80/2001/341/murekkebikurumadan/1.htm)
