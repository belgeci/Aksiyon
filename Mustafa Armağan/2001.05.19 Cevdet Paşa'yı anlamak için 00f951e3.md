# Cevdet Paşa’yı anlamak için

*Mustafa Armağan 2001.05.19*

<div>
 <img border="0" src="/web/20020209061548im_/http://www.aksiyon.com.tr/yazar/mustafaarmagan.jpg"/>
 <p class="spot">
  "Büyük adam" olmanın tek ölçüsünün zamana dayanıklılık olduğu söylenemez elbette. Ne var ki, aynı çağda yaşamış milyonlarca insanın içinden seçilip asırlar sonrasına kavuşmanın, zamana tahammül etmenin de önemli bir büyüklük ölçüsü oluşturduğunu gözardı edemeyiz. Bazı şahsiyetler de vardır ki, zamanın çemberi ufukta daraldıkça büyür, yeniden daha bir kuvvetle açarlar kanatlarını. Her nesil onda kendini yeniden keşfeder. Kendini bulur.
 </p>
 <p class="metin">
 </p>
 <p class="metin">
  Galiba bu kategoriye sokabiliriz Cevdet Paşa'yı. Devrindeki şöhretine mütenasip bir alaka görememiştir vefatından sonra ne yazık ki Paşa. Kızının yazdığı pek de orijinal olmayan biyografi dışında 1940'lı yıllara kadar büyük ölçüde unutulmuş, Tezâkir'inin yayınlanmasının ardından tarihçiliği ("müverrihlerimizin en büyüğü" Mükrimin Halil Yınanç), hukukçuluğu (Cumhuriyet devrinde bir benzerini yetiştiremediğimiz büyük hukukçu" Cahit Tanyol) ve devlet adamlığı ("Tanzimat döneminin belki de en büyük devlet adamı" Niyazi Berkes) üzerinde birbirine taban tabana zıt diyebileceğimiz kesimlerin mutabakata vardığı ender şahsiyetlerden birisi olmuştur.
 </p>
 <p class="metin">
  Mecelle, Tezâkir ve Ma'ruzât adlı eserleri ciddi bir şekilde yayınlanmışsa da, kendisine asıl haklı şöhretini kazandıran eserlerinden Tarih—i Cevdet'i ne yazık ki bugüne kadar ilmî bir şekilde neşredilebilme şansına erişememiştir. Bugün piyasada bulunan Üçdal Neşriyat'ın çıkardığı Tarih—i Cevdet ise ancak nelerden bahsettiğini anlamak için okunabilecek durumda olup ilmî ve fikrî kullanımlar için uygun değildir. Tarihi anlamamız açısından fevkalade önemi haiz bu metnin şimdiye kadar doğru dürüst yayınlanmamış olması lekesini bakalım ne zamana kadar alnımızda taşımaya devam edeceğiz?
 </p>
 <p class="metin">
  Bu düşüncelerle boğuştuğum günlerden bir gün postacının masama uzattığı paketin içinden pek de albenisi olmayan bir kitap çıkmaz mı? Başlığı epeyce ironik ve biraz da tuhaf olan (Araç Tarih, Amaç Tanzimat) kitap, Tarih—i Cevdet'in Siyasi Anlamı alt başlığını taşıyor.
 </p>
 <p class="metin">
  Kitap, Almanya'da bir doktora tezi olarak yazılmış ve yanılmıyorsam ilk defa Türkçede yayınlanıyor. Son derece ciddi bir araştırma mahsulü olan bu kitabın hem Cevdet Paşa üzerine yapılacak çalışmaların eksenini, hem de Tarih'inin anlaşılmasını geri dönülemeyecek bir şekilde derinden etkileyeceğine inanıyorum.
 </p>
 <p class="metin">
  Neumann, Cevdet Paşa'nın Tarih'ini, yazarından bağımsız bir eser, hatta deyim yerindeyse bir "şahsiyet" olarak ele alıyor. Şaşırdınız değil mi? Kitap da bir şahsiyet olarak ele alınır mıymış? dediniz belli ki içinizden. Fakat Neumann'ın analizlerinden hem uzun süren ve kesintilerle ilerleyen yazılışının, hem de neredeyse 30 yıl sonra yapılan yeni baskısında (Tertib—i Cedid) maruz kaldığı değişikliklerin Paşa'nın siyasî hayatıyla irtibatını okuyunca bana hak vereceksiniz. Yazar daha da ileri giderek bu modern tarihimizin baş eserini sadece "söyledikleriyle" değil, söylemedikleriyle, sessizce yanından geçip gittiği hadiselere bakarak da değerlendiriyor ki bence bu çalışmayı paha biçilmez hale getiren de büyük ölçüde bu tarafıdır.
 </p>
 <br/>
 <center>
  <a class="anaorta" href="http://web.archive.org/web/20020209061548/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/337/murekkebikurumadan/1.htm), [web.archive.org (arşiv bağlantısı)](http://web.archive.org/web/20020209061548/http://www.aksiyon.com.tr:80/2001/337/murekkebikurumadan/1.htm)
