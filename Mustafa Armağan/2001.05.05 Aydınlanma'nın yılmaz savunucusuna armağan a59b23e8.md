# Aydınlanma’nın yılmaz savunucusuna “armağan”

*Mustafa Armağan 2001.05.05*

<div>
 <img border="0" src="/web/20020209061747im_/http://www.aksiyon.com.tr/yazar/mustafaarmagan.jpg"/>
 <p class="spot">
  Felsefeye meraklı olan okuyucular belki bileceklerdir, Bedia Akarsu, 1921'de doğmuş, İstanbul Üniversitesi Edebiyat Fakültesi'nin Felsefe Bölümü'nden emekli olmuş bir felsefe profesörü. Anlaşılan, 80. doğum yıldönümü vesilesiyle, dostları ve öğrencileri kadirşinaslık örneği göstererek bir "armağan" hazırlamışlar hocalarına.
 </p>
 <p class="metin">
 </p>
 <p class="metin">
  Bedia Akarsu Armağanı, kendisiyle yapılan konuşmalardan, hakkındaki yazılardan ve genel felsefî konular üzerine yazılan 30 kadar metinden oluşuyor. Yazanlar arasında Oktay Akbal, Afşar Timuçin, Necla Arat, İonna Kuçuradi ve İsmail Tunalı gibi ünlü isimler de bulunuyor.
 </p>
 <p class="metin">
  Aslında ayrı bir yazıda ele alınacak kadar ilginçtir İ.Ü. Felsefe Bölümü'nün macerası. Darülfünun'un 1933 yılında kapatılmasından sonra bölüme, ünlü bilim felsefecisi Hans Reichenbach'ın gelişiyle, Babanzade Ahmed Naim'lerin kökü Osmanlı kültürünün derinlerine inen bölümü, ağırlıklı olarak pozitivist, sonraları Hitler'in elinden kaçan Yahudi hocaların gelişiyle de, idealist bir Avrupa felsefesinin etkisine girer. Mesela sonraları Alman felsefî ekolünün Türkiye acentası olarak çalışacak olan Macit Gökberk, Babanzade'nin talebesidir. (Bu arada belirtelim ki, Gökberk'in meşhur Felsefe Tarihi'nin, telif bir eser olmayıp tercümanlığını yaptığı hocası Ernst von Aster'den aparma olduğu sık sık iddia edilmiştir.)
 </p>
 <p class="metin">
  Kitabın başında Doğan Özlem tarafından kaleme alınan biyografiden, şaire Fıtnat Hanım'ın torunlarından olduğunu öğrendiğimiz Akarsu, İstanbullu bir Osmanlı ailesinin çocuğudur ama Osmanlı denilince tüyleri diken diken olan türünden! Yakın mesai arkadaşı bir başka prof., İsmail Tunalı, Osmanlı toplumunda şu temel kavramlarla karşılaşıldığını söylüyor:
 </p>
 <p class="metin">
  Osmanlı bir ümmet topluluğudur, formdan yoksundur, dinî otoriteye dayanır. Dinî kurallar sistemi, yani Şeriat egemendir. Herkes kuldur. Osmanlıca sanal bir dildir. Mülk, padişahındır. Gelirinin kaynağı ganimettir. Teokratik bir monarşi ile yönetilmektedir... Oysa Tunalı'ya göre Cumhuriyet, ümmetin yerine ulusu, şeriatın yerine laikliği, kulun yerine vatandaşı, Osmanlıcanın yerine Türkçeyi getirmiştir. "Padişahın mülkü, özgür vatan olur." İnanç, yerini akıl ve bilime, teokrasi demokratik cumhuriyete, ganimet ekonomisi ise "ulusal toplumcu bir ekonomi"ye bırakır.
 </p>
 <p class="metin">
  Bu neslin kafasında Osmanlıda ne varsa Türkiye Cumhuriyeti'nde yok, Türkiye Cumhuriyeti'nde de ne varsa Osmanlı'da yoktur. Cumhuriyet bütün iyi, olumlu ve gelişmeye açık özellikleri bünyesinde toplamışken, Osmanlı bütün olumsuz, kötü ve köhnemiş özellikleri sahiplenmiştir.
 </p>
 <p class="metin">
  Açıkçası, böyle bir bakışla bırakın Osmanlı'yı anlamayı, Cumhuriyeti bile anlamak mümkün görünmüyor bana. Sadece 1947'de İnönü'nün, toprak mülkiyetinde Osmanlı feodalitesinin ve Osmanlı hukuk sisteminin devam ettiğine dair itirafını hatırlatmakla yetinsek "ârif" olanlar için yeterli bir ipucu vermiş olurum sanıyorum.
 </p>
 <p class="metin">
  Bedia Akarsu Armağanı'ndaki yazıların hepsi böyle değil Allah'tan. Mesela Ömer Naci Soykan ve Önay Sözer'inkiler gibi yazılar da olmasa, herhalde bu yazıyı yazmak zahmetine katlanmazdım.
 </p>
 <br/>
 <center>
  <a class="anaorta" href="http://web.archive.org/web/20020209061747/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/335/murekkebikurumadan/1.htm), [web.archive.org (arşiv bağlantısı)](http://web.archive.org/web/20020209061747/http://www.aksiyon.com.tr:80/2001/335/murekkebikurumadan/1.htm)
