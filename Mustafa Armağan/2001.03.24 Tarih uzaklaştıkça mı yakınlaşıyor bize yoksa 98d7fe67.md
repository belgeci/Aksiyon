# Tarih, uzaklaştıkça mı yakınlaşıyor bize yoksa?

*Mustafa Armağan 2001.03.24*

<div>
 <img border="0" src="/web/20020325031720im_/http://www.aksiyon.com.tr/yazar/mustafaarmagan.jpg"/>
 <p class="spot">
  II. Abdülhamid, Osmanlı tarihinin en tartışmalı padişahı olmaya bir süre daha devam edeceğe benziyor.
 </p>
 <p class="metin">
 </p>
 <p class="metin">
  Kızıl Sultan da, Ulu Hakan da ona layık gördüğümüz sıfatlar. Merhum Necip Fazıl, Ulu Hakan Abdülhamid Han adlı kitabında, onun hakkındaki bütün tezleri tersinden okuduğumuzda doğruya varırız demişti. Bir başka deyişle hakkında ileri sürülen bütün tezlerin tersi doğrudur, demekti bu.
 </p>
 <p class="metin">
  Meşrutiyet yıllarından başlayarak gelen bir karalama ve çamur atma geleneğine karşı çıkıştı Necip Fazıl'ınki ve kitabının, zemini temizlemesi açısından son derece önemli bir fonksiyon ifa ettiğini söylemek gerekir.
 </p>
 <p class="metin">
  Ama II. Abdülhamid'i "sağcılaştırmak" veya "İslamcılaştırmak" ne kadar mümkün? Eğitim ve teknoloji gibi bazı yönlerine baktığımızda son derece "ilerici" ve hatta liberal bir yönetici olarak çıkıyor karşımıza; başka bazı yönlerine baktığımızda ise muhafazakâr.
 </p>
 <p class="metin">
  Peki gerçek Abdülhamid hangisi?
 </p>
 <p class="metin">
  Günde iki defa elbise değiştiren de o, elinden kolonya şişesini düşürmeyen de. Uzak Doğuya İslamı yaymak için heyet gönderen de o, kız çocuklarının okutulmasına imkân tanıyan da.
 </p>
 <p class="metin">
  Demek ki artık farklı bir gözle bakabilmeliyiz Abdülhamid'e; Abdülhamid'e ve bütün tarihimize şu menhus ilerilik—gerilik bukağısından sıyrılarak bakabileceğimiz bir vasata da artık yaklaşmış bulunuyoruz.
 </p>
 <p class="metin">
  Bu vasatta yayınlanan ilginç bir kitap, ümidimizi kuvvetlendiriyor. İstanbul Osmanbey'de ticaretle meşgul Mehmet Tosun beyin gayretleriyle düzenlenen bir panelde Sultan II. Abdülhamid'in çeşitli yönleri ehil ağızlardan tartışılmış.
 </p>
 <p class="metin">
  Mim Kemal Öke, Nevzat Yalçıntaş, Ekmeleddin İhsanoğlu, Ahmed Akgündüz, Abdülkadir Özcan, Sefa Saygılı, İlber Ortaylı, Yusuf Hamza, Cevdet Küçük, Cezmi Eraslan ve Said Öztürk'ün konuşmacı olarak katıldıkları panelde ele alınan konular ise şunlar:
 </p>
 <p class="metin">
  II. Abdülhamid devrinde yapılan hukukî düzenlemeler ve hukuk devleti anlayışı; II. Abdülhamid dönemi eğitim ve kültür faaliyetleri; Sultan Abdülhamid Han'ın kişilik yapısı; II. Abdülhamid ve imparatorluğun sonu; II. Abdülhamid ve Makedonya meselesi (1876—1909); II. Abdülhamid'in dış politikası; II. Abdülhamid'in İslam Birliği siyaseti üzerine düşünceler; Hicaz Demiryolu.
 </p>
 <p class="metin">
  Bütün tebliğler ayrı ayrı önemli olmakla birlikte İlber Ortaylı'nın konuşmasından altını çizdiğim satırları sizlerle paylaşmak istedim:
 </p>
 <p class="metin">
  " Bunlar (Fransız ve İngiliz devletleri) imparatorluk da değildir. Mekteblerde böyle öğretiliyor; ama... Bunlar millî devlettir ve deniz aşırı sömürgeleri vardır... Yani, Sirkeci'deki bitli otellere 'palace' denmesi gibi bir şeydir bu. İmparatorluk 19. asırda bir tane vardır. O da Osmanlı İmparatorluğu'dur."
 </p>
 <p class="metin">
  Faydalı ve ilginç bilgilerle örülü bir kitap bu. Emeği geçenlerin "sa'yiniz meşkûr olsun" demekten başka bir şey düşmez bize.
 </p>
 <p class="metin">
 </p>
 <p class="metin">
  Sultan II. Abdülhamid Dönemi Paneli II, İstanbul 2000, Belge Yayıncılık, Tel: 0212 517 09 57.
 </p>
 <br/>
 <center>
  <a class="anaorta" href="http://web.archive.org/web/20020325031720/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/murekkebikurumadan/1.htm), [web.archive.org (arşiv bağlantısı)](http://web.archive.org/web/20020325031720/http://www.aksiyon.com.tr:80/2001/329/murekkebikurumadan/1.htm)
