# Türkiye’nin sarktığı uçurum

*Mustafa Armağan 2001.07.28*

<div>
 <img border="0" src="/web/20020428181201im_/http://www.aksiyon.com.tr/yazar/mustafaarmagan.jpg"/>
 <p class="spot">
  Türkiye'de üretilen gelirin bölüşümünde uçurumun bu kadar büyüdüğü başka bir devir oldu mu bilmiyorum. Türkiye Cumhuriyeti, uzmanların ifadesine göre, tarihinin en ağır bunalımını yaşarken, en ağır gelir adaletsizliğini de bunalımı ağırlaştıran bir faktör olarak yaşamakta. Ve Türkiye, neredeyse 25 yıldır süren enflasyonist ekonominin "beklenen" darbesiyle derinden sarsılmış durumda.
 </p>
 <p class="metin">
 </p>
 <p class="metin">
  "Türkiye ve Arjantin dışında dünya ekonomisi iyi yolda." Bu yazıyı yazdığım geçtiğimiz pazartesi günkü gazete manşetleri G—8 Zirvesi'ne Türkiye'nin ancak bu şekilde konu olabildiğini yazıyordu. Halbuki çok değil, 4—5 yıl öncesine kadar, hatta 17 Ağustos depreminden birkaç gün önce basınımızın "amiral gemisi", Türkiye'nin dünyanın parlayan yıldızı olacağı müjdesini(!) veriyordu okuyucularına. Tarihin ne büyük bir istihzası! Aynı gazete depremin ardından Türkiye'nin bittiğinden(!) dem vurabiliyordu aynı pişkinlikle.
 </p>
 <p class="metin">
  Oysa dünyadaki işini bilen uzmanlar bir kriz dalgasının Uzak Doğu'dan başlayarak Rusya'yı ve Türkiye'yi de vuracağını söylüyorlardı aylar öncesinden başlayarak. Rusya'da insanlar yakıt bulamadığı için kediler gibi donarken ya da parasız kalınca açlıktan ölürken, Türkiye, tarihinin en büyük serabına sürüklenmek üzereydi. 28 Şubat sürecinin medyadaki destekçileri, laik ama parası pul olmuş bir Türkiye'nin daha iyi hortumlanacağının bilinciyle, toplumu Gala—Pasha—Şamdan hülyalarına gark etmenin büyük planlarını yapıyorlardı.
 </p>
 <p class="metin">
  Gelir düzeyleri en üstteki % 1'e  ait olan 650 bin kişinin, Türkiye nüfusunun % 45'inin (yani 30 küsur milyon kişinin) kazandığı kadar bir parayı kasasına koyduğunu kimse söylemiyordu o zamanlar. Laila'da "çılgınca eğlenen"lerin "nefes kesen" ve "çarpıcı" görüntüleri, bütün Türkiye'nin üzerine bir 'serap ağı' gibi atılıyor ve zihinler uyuşturuluyordu. Oysa neler vardı gizlenen?
 </p>
 <p class="metin">
  Mustafa Sönmez Gelir Uçurumu adlı son derece titiz araştırmasını yayınlayıncaya kadar ben de doğrusu bilmiyordum "fark"ın bu kadar açıldığını. Mesela nüfusun en zengin yüzde 1'lik kesimi ile en fakirler arasındaki farkın tam 236 kat olduğunu... İstanbul'da ise bu farkın tam 322 kata ulaştığını... Türkiye'de ayda sadece 32 milyon TL giren onbinlerce ev bulunduğunu... Ve en önemlisi de, bu rakamların 2001 krizinden önceye ait olduğunu, son 5 aylık kriz sırasında bu rakamların büyük oranda arttığını...
 </p>
 <p class="metin">
  Ayrıntılı istatistikî rakamlarla desteklenen bu önemli araştırma ile bugün karşı karşıya kaldığımız fakat tam olarak kavrayamadığımız sosyal ve ekonomik tablonun çarpıcı yüzünü görmüş oluyoruz. Bu yüz, Türkiye'nin, sarkmakta olduğu uçurumun dibindeki suya akseden yüzünden başkası değil aslında.
 </p>
 <br/>
 <center>
  <a class="anaorta" href="http://web.archive.org/web/20020428181201/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/murekkebikurumadan/1.htm), [web.archive.org (arşiv bağlantısı)](http://web.archive.org/web/20020428181201/http://www.aksiyon.com.tr:80/2001/347/murekkebikurumadan/1.htm)
