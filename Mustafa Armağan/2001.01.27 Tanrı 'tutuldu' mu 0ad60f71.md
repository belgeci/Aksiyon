# Tanrı ‘tutuldu’ mu?

*Mustafa Armağan 2001.01.27*

<div>
 <p class="spot">
  Nietzsche, Şen Bilim adlı kitabında, bir pazar yerinde "Tanrı öldü" diye haykırtmıştı ünlü Deli'sine. Gündüz vakti elinde fenerle çarşı pazarda "Tanrı'yı arıyorum" diye dolaşan Deli, dayanamaz ve sonunda elindeki feneri yere atarak paramparça eder. Ardından da ünlü "tirad"ına başlar.
 </p>
 <p class="metin">
 </p>
 <p class="metin">
  Gerçekte, sanılanın aksine çağdaş durumun bir tesbitidir yaptığı. Tanrı öldü, çünkü bir nihilizm (hiçbir değerin olmadığı anlayışı), "Avrupa nihilizmi" kaplamıştı sahneyi. Bütün değerleri değersizleştiren bu akım, insanın dünyasındaki pek çok alışılmış ilişkiyi ters yüz etmekte ve hayatın anlamından insan psikolojisine kadar yığınla sorunu ortaya çıkarmaktadır ki, bir Tanrı'nın güvencesinde yaşamaya alışmış olan insanın bunlarla kendi başına başa çıkması, demirleyebileceği bir liman bulabilmesi (hoş artık güvenli ve mutlak bir 'liman' da ortada yoktur ya!) için yeni bir yaşama biçimi ve ahlâk kurmalıdır.
 </p>
 <p class="metin">
  İşte Nietzsche'nin Üstün—İnsan teorisi de, Bengi Dönüş teorisi de, Zerdüşt tiplemesi de bu yeni hayat ve ahlâk anlayışının gereklerine göre dizayn edilmiştir. Daha doğrusu, nihilizmin aşılması ve yeni değerlerin bu defa aşkın boyuttan değil de, içeriden, insanın bu yeni dünyasının içinden kurulması çabasının yansımalarıdır.
 </p>
 <p class="metin">
  Nietzsche'nin "Tanrı öldü" sözü, çağımızda onun hakkında en kapsamlı yorumlama girişiminde bulunmuş ve yorumların eksenini yerinden oynatmış olan Heidegger'in yorumuna kadar nihilizmin müdafaası olarak görülmüştür. Oysa Heidegger'e göre Nietzsche, bu sözüyle bir "değer problemi"ne işaret etmiştir. Bütün hissedilmeyen, yani insan—üstü dünyaya ait değerlerin terkine işaret vardır bu sözde. Nietzsche, metafiziği yıktığını söylese de, gerçekte hakikatla teması araştıran "son Batılı metafizikçi"dir. (Bkz. Karl Löwith, Martin Heidegger &amp; European Nihilism, ed. Richard Wolin, Columbia University Press, 1995, s. 123.)
 </p>
 <p class="metin">
  Çağımızın dindar Varoluşçularından Martin Buber, kitabı Tanrı Tutulması'nda, Nietzsche ve Heidegger'inkiler de dahil olmak üzere çağdaş filozoflardan bir çoğunun, çağımızın dramatik konumunda ufuklardan silindiği iddia edilen Tanrı'nın arkasında bıraktığı boş ufukları doldurma çabası içinde olduklarını söyler.
 </p>
 <p class="metin">
  Nitekim Heidegger, 1933'te yaptığı bir konuşmada bizi ancak bir Tanrı'nın kurtarabileceğini söylemiştir. Hades'te, ışıksız bir dünyada yaşamaya mahkum bırakılmış bir insanlık için günün tekrar ağaracağı ve "Tanrı'nın yeniden görünmeye başlayacağı" bir entelektüel dönüşüm vaadinde bulunur.
 </p>
 <p class="metin">
  Buber ise hadiseyi diyagonalin ters ucundan yorumlar. Ona göre "Tanrı öldü" sözü, Tanrı için değil, insanlar için bir yoksunluğu anlatmaktadır. İnsanlık, Tanrı ve tabiat—üstü değerlerin dünyasından yoksunlaşmıştır. Bu durum, olsa olsa "Cennet ışığı"nın ya da "Tanrı'nın tutulması" olarak nitelenebilir. İlk bakışta Tanrı tutulması sanki Tanrı'yı ilgilendirir gibi görünse de, aslında "tutulan", biziz! "Bir güneş tutulması güneşte değil, güneşle bizim gözlerimiz arasında gerçekleşen bir şeydir." Ay ve güneş tutulmaları, güneşin değil, biz dünyalıların sorunudur. Güneş, tutulsa da tutulmasa da, tıpkı kapalı havalarda göremediğimiz zaman güneşin yok olmaması gibi, yanmaya ve çevresine ışık salmaya devam etmektedir.
 </p>
 <p class="metin">
  O, Sonsuz Varoluşu içinde ışımaya devam eder ama bu geçici tutulma çağında yaşayan bizler, karanlıkta yaşayan varlıklar olarak kalacak mıyız? Yoksa Heidegger'in, Hölderlin'den sık sık alıntıladığı bir mısrada denildiği gibi, karanlık koyulaştıkça doğacak yeni imkânların kapısını da aralamakta ve yeni bir doğuşu, yeni bir Tanrı çağının gelişini müjdelemekte midir?
 </p>
 <p class="metin">
 </p>
 <p class="metin">
  Martin Buber, Tanrı Tutulması, Çeviren: Abdüllatif Tüzün, Ankara 2000, Lotus Yayınları, 160 sayfa.
 </p>
 <br/>
 <center>
  <a class="anaorta" href="http://web.archive.org/web/20020523134454/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/kultur/2.htm), [web.archive.org (arşiv bağlantısı)](http://web.archive.org/web/20020523134454/http://www.aksiyon.com.tr:80/2001/321/kultur/2.htm)
