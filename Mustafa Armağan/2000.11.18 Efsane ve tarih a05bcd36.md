# Efsane ve tarih

*Mustafa Armağan 2000.11.18*

<div>
 <p class="spot">
  Tarih kelimesinin İngilizce karşılığı history. Peki hikâye kelimesinin karşılığı nedir İngilizce'de? Story mi? Her iki kelimenin arasında kafiye tutması hariç herhangi bir ilişki var mıdır?
 </p>
 <p class="metin">
 </p>
 <p class="metin">
  Vardır, yani history ile story aynı kökten gelmektedir ve daha da ilginci, eskilerin rivayetlerini olduğu gibi aktardığını söyleyen Herodot'tan tarihin bir şiir olduğunu ifade eden Herder'e Batı tarihçiliği bu kökdeşliğin hep bilincinde olmuştur.
 </p>
 <p class="metin">
  Oysa İslam tarihçiliği yahut Müslüman tarihçiler, örneğin İbn Haldun, tarihçiyi bekleyen tuzaklara dikkat çekerek, olduğu biçimiyle tarihin hikâye yahut efsane olarak tarihten cımbızla ayıklanması gerektiği üzerinde ısrarla durmuşlardır.
 </p>
 <p class="metin">
  Fakat etimolojisi ne olursa olsun, tarih ile tarih hakkındaki anlatıları her zaman ayırmak mümkün olamamaktadır. Tarih, ne kadar dikkat edilirse edilsin, bir efsane bulutunun eşliğinde ilerlemektedir, çünkü insan, zaman karşısında derinleşen bir labirentin bekçisi konumundadır.
 </p>
 <p class="metin">
  Osmanlı tarihi, insanlık tarihine nisbetle yeni bir hadise olmasına rağmen, yine binbir efsane bulutuyla sarılmış durumdadır. Osman Gazi'nin rüyasında gördüğü büyüyen ağaçtan başlayarak yeniçeriliğin kurulmasına, oradan Fatih'e, hatta II. Abdülhamid'e kadar pek çok aşamada efsaneleşmiş bir tarih egemen olmuştur kitaplarımıza.
 </p>
 <p class="metin">
  Geçtiğimiz yılın Mart ayında Ankara'da Ahmet Yaşar Ocak, İlber Ortaylı, İsenbike Togan, Mehmet Ali Kılıçbay, Sencer Divitçioğlu, Suraiya Faroqhi ve Taner Timur gibi ilginç isimlerin katıldıkları bir panelin konusunu, Osmanlı hakkındaki efsaneler ve gerçekler oluşturuyor. Panelde menkıbeler, efsaneler, derviş kıssaları gibi Osmanlı tarihinin etrafında halkalanmış bulunan efsane bulutları aralanmaya çalışılıyor.
 </p>
 <p class="metin">
  İlber Ortaylı'nın tebliğinde, ilginç bir noktaya parmak basılıyor. Her menkıbenin bir ayağının realitede olduğunu söylüyor Ortaylı hoca ve ekliyor: "Bir imparatorluğun kurulması için bu tür menkîbeler gereklidir; tıpkı Roma İmparatorluğu'nu kurduğuna inanılan Romus ve Romulus'un bir kurt tarafından emzirildiği menkîbesinin emperyal bir ideloji oluşturmak için gerekli olması gibi".
 </p>
 <p class="metin">
  "Ama", diyor Ortaylı, "Şunu da unutmamak lazımdır ki, Roma o çağlarda kurtlarla doluydu ve kurtlar insan—üstü, ilahî güçler olarak kabul ediliyordu. Tıpkı Osman Gazi'nin rüyasında kendi göğsünden çıkan ağacın bütün dünyayı sardığını görmesinde olduğu gibi, ağaç motifi, bu tür büyük devletlerin kurulmasıyla ilgili efsanelerde sık rastlanan motiflerden biridir". Yani, efsane veya masal, pozitivist tarih telakkîsinin bize empoze etmiş olduğu gibi tamamen de "atmasyon" bir şey değildir. Her zaman mevcut bir realiteye dayanır.
 </p>
 <p class="metin">
  Tarihimizin ihmal ettiğimiz bir boyutu olan efsane'yi yeniden yorumlayan bu yazılar, aynı zamanda Osmanlı tarihini yeni bir gözlükle görme imkânını da sunuyor.
 </p>
 <br/>
 <center>
  <a class="anaorta" href="http://web.archive.org/web/20010719220641/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/311/haberler/8.htm), [web.archive.org (arşiv bağlantısı)](http://web.archive.org/web/20010719220641/http://www.aksiyon.com.tr:80/2000/311/haberler/8.htm)
