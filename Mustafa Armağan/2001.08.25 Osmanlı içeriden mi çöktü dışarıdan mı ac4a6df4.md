# Osmanlı içeriden mi çöktü, dışarıdan mı?

*Mustafa Armağan 2001.08.25*

<div>
 <img border="0" src="/web/20020429230707im_/http://www.aksiyon.com.tr/yazar/mustafaarmagan.jpg"/>
 <p class="spot">
  Galiba epey köklü bir perspektif değişikliğine ihtiyacımız var. Olguların pozitif bilimlerin tarihinde bile teoriye göre şekillendiğini en azından Karl Popper ve Thomas Kuhn'dan beri biliyoruz. Bunun tarihte haydi haydi böyle olduğu, gün geçtikçe daha iyi anlaşılıyor.
 </p>
 <p class="metin">
 </p>
 <p class="metin">
  Ermeni Soykırımı iddialarına verdiği güçlü cevaplarla adından ülkemizde çokça söz ettiren Amerika'daki Louisville Üniversitesi tarih profesörlerinden Justin McCarthy, son çıkan kitabı Osmanlı Halkları ve İmparatorluğun Sonu'nda bir kaç yıldır ısrarla vurguladığım bir noktaya dikkat çekerek Osmanlı devletinin içeriden bir çürümeyle mi çöktüğü yoksa dışarıdan emperyalist devletlerce zorla mı çökertildiği tartışmasına yeni bir boyut getiriyor.
 </p>
 <p class="metin">
  Osmanlı İmparatorluğu'nun yıkılışı ile ilgili tezlere karşı çıkan McCarthy, aslında "Avrupa'nın hasta adamı" ilan edildiği 19. yüzyılda, hatta 20. yüzyıl başlarında bile Osmanlı ülkesinin Düvel—i Muazzama'dan, yani dönemin süper güçlerinden daha hoşgörülü bir yönetim tarzı göstermiş olduğunu ortaya koyuyor. Önemle parmak bastığı bir başka nokta ise, bugünün Balkanlar ve Orta Doğu'sunda yaşanan modern dinî ve etnik çatışmaların Osmanlıların eseri olduğunu söylemenin yanlış olduğu ve aslında Batılı güçlerin emperyalist istila mantığının bir ürününden başka bir şey olmadığıdır.
 </p>
 <p class="metin">
  Osmanlı Devleti'nin Rus Çarı I. Nikola tarafından "hasta adam" ilan edilmesine rağmen bu hastalığın bugün anlaşıldığı manada bir ölümcül hastalık olmadığı, geçici bir rahatsızlanma olarak anlaşılması gerektiğinin altını çizen McCarthy, Avrupalı güçlerin, bu hasta adamın başında uslu uslu onun ölmesini, dolayısıyla mirasını bölüşmeyi bekleyen medenî "akrabalar" olmayıp kurbanlarını bir çırpıda parçalayıp yemek için bekleyen aslanlar, kurtlar ve ayıları andırdıklarını, tek korkularının, parçalarını iştahla mideye indirirken, gözü kanlanmış bir başka hayvanın mirasın tümüne konmaya kalkması ve önlerindeki parçaları da kapıp götürmesi olduğunu büyük bir vukufla vaz ediyor.
 </p>
 <p class="metin">
  McCarthy, bu Avrupa aleyhtarı üslubuna kitap boyunca hiç fasıla vermeden devam ediyor. Öyle ki, bizim Osmanlı Devleti'nin yıkılışını istemeyenlerin bile içine düştükleri "emperyalist" tuzakları tek tek topluyor ve önümüze döküyor. Dikkate şayan bir parçayı belki ilgilenenlerin gözünü açmaya bir vesile olur umuduyla çeviriyorum:
 </p>
 <p class="metin">
  " Osmanlı İmparatorluğu'nun ekonomisi durmuş değildi. Büyük problemlerine rağmen, ki bu problemlerin pek çoğuna aynı yırtıcı hayvanlar sebebiyet veriyordu, İmparatorluğun ekonomisi ve nüfusu gelişiyordu. İdarî sistemi tepeden tırnağa revizyondan geçirilmiş ve yenilenmişti. Öğretmen ve doktorların sayıları artmaktaydı. Demir yolları, kara yolları, telgraf ağları ve gemicilik büyük bir hızla gelişmekteydi. Osmanlılar, dünyanın çok büyük bir kısmından önce temsilî bir yönetime doğru ilk geçici adımları atmış bulunuyordu. Peki n'oldu da hızla iyileşen bu imparatorluk ilkin büyük toprak kayıplarına uğradı ve sonra da öldü? Bunun cevabı, Avrupalı Güçlerdir. Bu devletlerin hepsi Osmanlıların düşmanıydı ve buna ilaveten milliyetçilik cereyanı yoluyla imparatorluğu bölmeye uğraşmaktaydılar. Osmanlılar hasta değildi; düşmanları tarafından yaralanmışlardı ve sonunda onlar tarafından katledilmişlerdir."
 </p>
 <p class="metin">
  Bizde tarihe bakışta tam bir Mazoşizm yaygındır. Hep kabahati kendimizde buluruz. Fakat "kendimiz"i ne kadar tanıyoruz acaba? Bir Rusya ile başa çıkamadığını söylediğimiz Osmanlı Devleti'nin yüzyıl başlarındaki nüfusunun Rusya'nınkinin neredeyse 5'te 1'i olduğunu biliyor muyuz? (32 milyona 129 milyon!) Topraklarının genişliğinin iç koordinasyonu ne kadar zorlaştırdığını, buna mukabil Avrupalı Güçler'in daha küçük toprak birimlerinde ne tür koordinasyon kolaylıklarına sahip olduklarından haberdar mıyız? Yok. Ama ikide bir "Osmanlılar şunu yapmasalardı batmazlardı" türünden hiçbir derinliği ve bilgi temeli olmayan görüşleri tekrarlamaya bayılıyoruz.
 </p>
 <p class="metin">
  McCarthy'nin kitabı bu bakımdan çok önemli bence. Bu kitap, Osmanlı Devleti'nin çöküş tarihini farklı bir perspektiften anlama çabası olarak okunmalıdır. Bir an önce dilimize çevrilmesini diliyorum.
 </p>
 <br/>
 <center>
  <a class="anaorta" href="http://web.archive.org/web/20020429230707/mailto:marmagan@hotmail.com">
   marmagan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/351/murekkebikurumadan/1.htm), [web.archive.org (arşiv bağlantısı)](http://web.archive.org/web/20020429230707/http://www.aksiyon.com.tr:80/2001/351/murekkebikurumadan/1.htm)
