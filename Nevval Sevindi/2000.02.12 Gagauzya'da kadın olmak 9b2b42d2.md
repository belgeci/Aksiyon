# Gagauzya'da kadın olmak

*Nevval Sevindi 2000.02.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gagauz Yeri; Moldova'nın güneyinde yaşayan ve sayıları 170 bin civarında olan Gagauzların yaşadığı bölgedir.
  </font>
 </div>
 <div id="newsText">
  <font class="detail-text">
   1995'te bağımsızlığını ilan eden Gagauzlar'ın başkenti Komrad. Diğer iki kentleri ÇadırLunga ve Volkaneşt. Ortodoks Hıristiyan olan Gagauz Türkleri, Gagauzca konuşurlar. Yani Türkçenin Oğuz lehçesi olup bizim dilimize çok yakın.
   <br/>
   <br/>
   Bir şiirinde Mina Köse Gagauzları şöyle tarif ediyor:
   <br/>
   <br/>
   Kim işler gece gündüz / O halizdir Gagauz / Elleri ekmek kokar/ Doğruluklar hep kalır.
   <br/>
   <br/>
   Onlar çalışkan çiftçiler olmuş her zaman. Kadınları boş zaman bilmez. Eskiden kilim çok yapılırmış. Kışları da ip büküp dokuma yaparak geceler masal kokarmış. Bu kış gecelerinde kızlar biraraya toplanırmış süslenip püslenip. Sidanka denilen bu kadın eğlencesinde türküler söylenir, çekirdek çıtlatılır hem de iş işlermiş kızlar. Genç erkekler toplantıya katılınca beğendikleri kızın yanına otursa da, kız ona hiç bakmadan işine devam edermiş gelenek gereği. Ama pazar günleri farklı. O gün hora oynanır ve kızlar kağıttan ya da iplikten yaptıkları çiçekleri saçlarına iliştiriverirler. Beğendikleri genç erkeğe bunu veren kız utanır. Erkek bunu alıp başına takarsa, bilinir ki bir sevda başlamıştır. Büyükannesinin sözünün geçtiği o günlerde kızlar köyde okulu bitirip hemen Kişinev'e gitmek için can atarlarmış. Bir kısmı da hiç dil Rusça bilmeden yollara düşmüş. 1961'de bile köylerde ilk ve ortaokul varmış çoğunlukla. Çok çocuklu o günler geride kalmış, benim görüştüğüm ailelerin en fazla iki çocuğu vardı.
   <br/>
   <br/>
   Atatürk'ün öngörüsü
   <br/>
   <br/>
   Burada Spotnik, Avengelist, Baptist ve Ortodoks var. Herkes kendini daha gerçek Hıristiyan sayıyor. Spotnikler şarap içmeyen ve domuz yemeyen Hıristiyanlar. Kiliseleri de farklı. Ama Ortodoks Gagauzlar dinlerine çok bağlı. Her ne kadar komünist dönemde din ve gelenekle ilgili herşey küçümsenmiş ya da yasaklanmışsa da bugün yeniden geriye bakıyor insanlar. Kültürü yasaklamak gibi akıl almaz işler umarım yeni yüzyıla geçmez.
   <br/>
   <br/>
   Komrad'ta bir Atatürk Caddesi var. İleriyi gören Atatürk 1930'lu yıllarda buraya Türk öğretmenler göndermiş. Bu öğretmenlerde okumuş yaşayan Gagauzlar var hâlâ. Birçok öğrenci de Türkiye'ye burslu alınmış. Onlardan geriye dönen pek olmamış.
   <br/>
   <br/>
   Pullukçu ailesi
   <br/>
   <br/>
   Aleksi Pullukçu inşaat işleri yapan özel bir firmaya sahip. Eşi Nadejda (Umut demek) Pullukçu harika bir masa hazırlamakla meşguldü. Gagauzlar inanılmaz misafirperver insanlar. Paylaşmıyor, elinde ne varsa size yediriyor. Hele Türkiye'den geldiyseniz... Burası Taraklia köyü, bir Bulgar kasabası. 15 bin nüfuslu. Otuz kilometre ötesi Ukrayna sınırı.
   <br/>
   <br/>
   Komşuları Vala hanım üç ay Türkiye'de kalmış. Hoş sohbet bir öğretmen hanım. Karaköy'de Rusça tercümanlık yapmış. Neden kalmadın diyorum. Ayrılığa dayanamadım diyor. "Hem sizde güzel yaşamak için çok çalışmak lazım. Bizde iyi kötü çalışan fark etmez. Türkiye'de hayatın mantığı farklı" diye ekliyor. Kendileriyle bizi karşılaştırıyor sonra; "Türkler açık yürekli, biz kapalı. Çok konuşuyorlar. Sevindiklerini çok gösteriyorlar. Biz düşünür söylemeyiz. Türkler çok güleç. Biz hemen bilmiyorum, görmedim deriz. Hiç sorun çözemiyoruz o yüzden. Burada kimse duygularını göstermez. Tepki yok. Herkesin ağzı sıkıdır. Yavaş yavaş açılıyoruz. Burada ispiyoncu diye damgalanmak en büyük felakettir. Okulda çocuklar dayak yese bile anlatamaz bize."
   <br/>
   <br/>
   Köyde en iyi meslek öğretmenlikmiş eskiden. Üç kız kardeş olan Vala'ların hepsi öğretmen olmuş. "Şimdi berbat" diye duygusunu aktarıyor. Şimdi kimsenin saygısı kalmamış öğretmenlere. Eskiden kızlar ya evlenirmiş, ya öğretmen olurmuş. O zamanlar doktor ve öğretmenlik saygın meslek olarak gözdeyken bugün ekonomi ve muhasebecilik gözde.
   <br/>
   <br/>
   "Bizim zamanımızda kızlar böyle serbest değildi. Annem bizi üniversiteye gidene dek sinemaya, diskoteğe bırakmamıştı. Yasaktı. Rus yönetiminde küpe, uzun tırnak, makyaj yokmuş. "Şimdi demokrasi geldi herşey var" diyor. Üniversitede dans, sinema, tiyatro doyasıya yaşanmış.
   <br/>
   <br/>
   Gagauz aileler çocuksuz gezmiyor. Kadın kocasını bırakıp uzun gezmeye gidemez. Aile terbiyeme uymaz diye lafa karışıyor Nadejda. Oysa ekonomik nedenlerle kadın erkek yollara düşmüş göçmen işçi olarak Gagauzya'da. Çocuklar yalnız kalıyor. Yaşlılar onlarla başa çıkamıyor. "Burada okumuş okumamış anasını beğenmez, saymaz. Türkiye'de anaya saygı çok fazla" diyor Vala.
   <br/>
   <br/>
   Komünist dönemde Türkçe konuşmaya utanırlarmış. "Turak" denecek diye. Turak, Türk demek. Türk de anlamayan, cahil cühela anlamında kullanılıyor.
   <br/>
   <br/>
   Biz de kurban keseriz
   <br/>
   <br/>
   Her evli çiftin kurbanı için bir tarihi var. Bunu papaz belirliyor. Ayrıca adak kesimi de yapıyorlar. Sağlık için, herhangi bir dilek için. Ev yaptırınca mutlaka koç kesiliyor. Kurban kesmeden eve girmek uğursuzluk kabul ediliyor.
   <br/>
   <br/>
   Her yan ceviz ağacı
   <br/>
   <br/>
   İnsanın burada bir ceviz ağacı olası geliyor Nazım Hikmet gibi. Her yan ceviz ya da bağ. Şarap evlerde yapılıyor. Doğa insan ilişkisinde kadının özel bir yeri var.
   <br/>
   <br/>
   Ağaçlar son yapraklarını döktüklerinde kadınlar bunları süpürür ve giden sonbahara uğurlar olsun derlermiş. Sonra çalıp söyler ve şarap içerek sonbaharı kutlarlarmış. Hiç taze ceviz reçeli yediniz mi? Enfes. Reçelin tarifini size veriyorum. Taze ceviz toplanır. Kabuğu bıçakla alınır ve ufacık kalan ceviz acısı gidinceye kadar suda bekletilir. İki günde bir suyu değiştirilir. Kireçte bir iki saat tutulur ve şurup kaynatılır. Yüz cevize bir kilo şeker. Bunda iyot olduğundan çok yararlı.
   <br/>
   <br/>
   Gagauz evleri süslü olur
   <br/>
   <br/>
   Gagauz evlerinin cephesinde geyikler, horozlar, turnalar, ördekler var. Ya da çiçekler ve ağaçlar. Laleli ev ya da kapısı geyikli ev görebilirsiniz. Onlar ne masalsı evler bir görseniz. Ahşap işçiliğin en güzel örnekleri bu evler. Renk renk bir tuali andıran ev cepheleri Türk kültürünün renkliliğini haykırır gibi herkese. Doğa ile dost bir kültürün dışa vurumu mimarisiyle, yemeğiyle.
   <br/>
   <br/>
   Her köyün girişinde de Meryem Ana ikonu ya da Hazret İsa var. Koruyucu olarak.
   <br/>
   <br/>
   Maria ve Nikolai Ksieva
   <br/>
   <br/>
   Bu sevimli ailenin büyükannesi 1933 doğumlu Matrona. Nikolai'ın annesi. ÇadırLunga doğumlu. O yıllarda Romen egemenliği altındaymışlar. Sadece üç yıl okula gidebilmiş. Sonra tarlaya sürmüşler. Ruslar gelince herkesin okula gitmesini engellemiş ve tarım işçisi olarak çalışmaya zorlamışlar. Ölen kocası yüzünden yıllardır siyah giyiyor: "37 yıl çok güzel yaşadım onunla. Anlaşıp da evlendim. Üç gün düğün yaptık. Düğünde önce kocanın evine gidilmezdi. Kilise nikahından sonra eve gidilirdi. O zamanlar gelin kaynana yanında yemek yemeye utanırdı. Hep doymadan kalkardım. Bir yıl utancımdan yemek yiyemedim. Köpeğimiz vardı, ona kemik vermem için artıkları bana verirlerdi. Onları yerdim. Sonra bir gün köpek öldü. Bir ağladım, bir ağladım. Herkes şaşırdı köpeği bu kadar sevmeme!"
   <br/>
   <br/>
   Hepimiz gülmekten ölüyoruz. Matrona sakin sakin anlatıyor. O arada şıralar geliyor. Ne güzel meyva şıraları...
   <br/>
   <br/>
   18 yıl kaynanasıyla yaşamış. Her şeyi kaynanaya sorarlarmış. Her zaman gözleri aşağıda konuşurlarmış. "Biz deriz ki; nerede şeytan nerede kavga. Kavganın olmadığı yerde Allah vardır." Yüreğim cız ediyor ülkemdeki kavgaları düşününce. Pembe atlas gelinliğini anlatırken gözleri daldı gitti. Maria ona takılıyor. Kızı Natalia çok güzel bir kız. Türkiye Türkçesinde çok güzel şarkılar söylüyor.
   <br/>
   <br/>
   Bebeğin eve geldiği gün
   <br/>
   <br/>
   Bebeğin eve geldiği ilk gün erkekler eve alınmazmış. Kadınlar çocuğa hediyeler verir ve yemekli içmekli eğlenirlermişler. Bebeğe bahşiş veriyorlar. Lohusaya herkes yemek taşıyor yatakta olduğu sürece. Şarap, ekşi, yağlı, domuz yağı lohusaya yedirilmiyor. Soda yasak. Nazarlanmasın diye lohusanın yüzünü örtüyorlar. Yanına mavi boncuk ve kırmızı iplik koyarlarmış eskiden. Bu bizdeki "albastı" geleneğine bir gönderme mi acaba? Bizde de kırmızı bez parçası konur. Lohusayı "al basmasın" diye. Eski şaman gelenekteki "al" kötü ruhların temsilcisi.
   <br/>
   <br/>
   Burada ev eşiği çok önemli. Evin eşiğini geçmeden size el vermezler ya da yemek alış verişi yapmazlar. Çünkü kötü ruhlar eve girer diye korkarlar. Uğursuzluktur. Eşik atlanıp eve girince mesele yok.
   <br/>
   <br/>
   Babu Ania ve Pasha
   <br/>
   <br/>
   Babu (büyükanne) Ania ve Pasha biri 75 biri 69 yaşındaki iki yaşlı Gagauz kadını. Öyle tatlılar ki insan kendini bir masal içinde sanıyor. Kocaman mutfak masasının başında oturunca önüme hemen lahana çorbasını koyuyor. "Hadi ye!" Eski kuzina anneannemi hatırlatıyor, pencereden görünen bahçede kar var. Masanın üstünde plaçinta. Burada en çok yenen börek. Bu balkabaklı. Romen zamanı çok fakirlik çekmişler. Hiç bir şey yoktu diyor. Tatlı tatlı konuşuyoruz. Bense onların bıyıklarını seyrediyorum hayretle. Gagauz kadınları bize pek dost bir kültürün cana yakın dostları.
   <br/>
   <br/>
   İnsan bir tanıdığa rastlamış gibi seviniyor onları görüne.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=046F2F6BA16C13D1D4AB7F81030E311D?newsId=5838), [web.archive.org (arşiv bağlantısı)](http://web.archive.org/web/20131010044633/http://www.aksiyon.com.tr:80/aksiyon/newsDetail_getNewsById.action;jsessionid=046F2F6BA16C13D1D4AB7F81030E311D?newsId=5838)
