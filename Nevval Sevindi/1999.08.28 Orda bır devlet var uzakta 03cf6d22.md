# Orda bır devlet var uzakta

*Nevval Sevindi 1999.08.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Artık yalnızca gözler bir çığlık atabilir" der şair. Afet bölgesinde bu mısra dudaklarınıza takılıyor. Gölcük yerle bir olmuş, denizin yuttuğu Değirmendere ve Adapazarı Çarkçı mahallesi, tamamen sulara gömülmüş Kavaklı.
  </font>
 </div>
 <div id="newsText">
  <font class="detail-text">
   Yola düştüğümüzde esnaf arkadaşların yardımlarını bölgeye taşıyorduk. İzmit'e gelirken yıkılmış tek tük bina gördük. İzmit'te yola devrilmiş yapılar yanında sağlam binalarla tezat bir görüntü sunuyordu.
   <br/>
   <br/>
   Yollar tam bir kaos hali! Orta şerit cankurtaran ve acil servisler için açık tutulmaya çalışılıyor fakat insanlar bencil duygularla ikinci sırayı yapıyor. Eline kalın sopalar almış milisler düzeni sağlıyor ve dinlemeyenin arabasına sopayı geçiriyor. "Soru sorma ve sağa dön" ya da "konuşmadan tek sıraya gir" gibi komutlar yağıyor.
   <br/>
   <br/>
   Üzerinde acil yardım kağıdı olan araçlara izin veriliyor. Çok sayıda sivil aracın ve yardım konvoylarının varlığı afetin üçüncü gününde bölgeye akıyor. Henüz devlet yok.
   <br/>
   <br/>
   4000 yıllık deprem kültürü olan Anadolu'da yer silkinmişti. Bu topraklarda deprem sık sık insanları ve kentleri yutmuştu. 1509 yılında büyük İstanbul depreminden sonra 1070 evin tamamen yıkıldığını yazıyor tarih. Sonra bir fermanla evleri yıkılan halka hazineden ev başına 22 akçe hibe edildiği ve büyük bir organizasyonla İstanbul'un 65 günde yeniden inşa edildiği de tarih kitaplarında kayıtlı.
   <br/>
   <br/>
   Şarkısı susmuş balıkların körfezi İzmit ve körfezde TÜPRAŞ alev alev. Kara bir bulut saçları dağınık bir cadının süpürgeye binmiş hali. İki milyondan fazla insanın yaşadığı körfez çevresinde 137 sanayi tesisi ve insanlar korkuyla alevlere bakıyor. Devlet kuruluşları çevreye hiç duyarlı olmamıştı yıllardır. TÜPRAŞ uzun süre arıtma tesisini atıl tutanlardandı. Balıklardan sonra insanların şarkısı da kesildi.
   <br/>
   <br/>
   Gölcük'e girince yerle bir olmuş bir kentin dramı uzanıyor önümüzde. Ekmekler bir köşede küçük bir dağ oluşturmuş. Yiyecek getiren yardımseverler kentin meydanına herşeyi bırakmakta çünkü baş vurulacak kimse yok ortada. Atatürk heykelinin gölgesinde meydana yerleşmiş insanlar. Eşyalar üst üste yığılı... Sanki bir haraç mezattayız. Bir can pazarında bekleşen eşyalar. Bir kadın bembeyaz kedisini kucaklamış seviyor. İnsanlar uzanmış korku dolu gözleri öyküler anlatıyor. Bir kadın cımbızla kaşlarını alıyor. "İşte kadın bu, abi" diyor yanımızdaki erkek arkadaşımız. "İyi ki böyle, yoksa hayat hiç normale dönmez" diyorum. Bir yaşlarında bir bebek kurtulan muhabbet kuşuna kendi bisküvisini uzatıyor. Ağızdan çıkmış ıslak bisküviyi gagalıyor kuş. Bir başka bebek pusetinde uyuyor. Onlar kadar şanslı olmayanlar beton altında.
   <br/>
   <br/>
   Yaşlı bir amca haykırıyor "Nerede bu devlet?" Bak diyor bana yerle bir olmuş binayı göstererek "Oğlum, gelinim ve üç torunum burada. O en sevdiğim torunumdu. Daha üç yaşındaydı. O gece beni öpücüklere boğmuştu. Ne günahı vardı o sübyanların?" Biri soruyor kaç kişi yitirdiğini, "Beş" diyor. Beş mi diye tekrarlanan soruya cevabı: "Yetmez mi?" Herkes burada kaç ölü var sorusuyla lafa giriyor. Oysa Gölcüklü için onlar "ölü" değil, abla, kardeş, evlat, torun ya da eş. Umutla bir baba çığlık atıyor; "Susun be susun! Benim oğlum var orada." Herkes kontak kapatıyor. Sessizlik. Kulaklığını dinliyor Alman ekip. Umutsuz bir baş sallama. Tıp oyunu bitiyor gürültü yine başlıyor. Adam ve ölüm başbaşa kalıyor orada.
   <br/>
   <br/>
   Biri kolumu tutuyor: "Yaz, yaz bak! Bu kepçeyi parayla getirdim ben. Nerede devlet?" Nevval hanım diye sesleniyor biri "Ne olur siz bari merkezde gezmeyin, kenar semtlere kimse uğramadı. Bu medya görüntü pazarlıyor. Bizimle ilgilenmiyor." Oradan geçen görevliyi durduruyor: "Ceset torbası var mı?"
   <br/>
   <br/>
   Doğma büyüme Gölcüklü olan Emine hanım, "Çarşıdan ötesi yok. Gölcük'ün yarısı yere yapıştı" diyor. Evleri yıkılmış, çoluk çocuk okul bahçesine yerleşmişler. Küçük bebekleri var. Okulun bahçesine bir apartman yıkılmış. "Bunun içinde 15 ceset var" diyor. Koku insanın burnunu zorluyor. "Tuvaletler doldu taştı, sınıflara yapıyor insanlar, korkunç içerisi" diye devam ediyor. Bir çadır istiyorlar. Aşevi yok. Kızılay ortada yok. Gökte ay ağlıyor, kızarmış bir yüzle.
   <br/>
   <br/>
   Orta ikiye giden Emrah; "Bak, diyor, bu apartmanda bütün arkadaşlarım öldü. Rüya gibi hissediyorum her şeyi. Sanki çıkıp geliverecekler gibi. Gerçek değil sanki bunlar. Üç tane arkadaşım kaldı. Ağlamaktan gözlerimde yaş kurudu." Apartmandan fırlamış bir bulaşık makinesinin ezik kapağının aralığından bulaşıklar görünüyor. Sanki biri kapağı açıp temiz bulaşıkları yerleştirecek. Duvarları uçmuş bir katta mobilyalar yan yatmış. İnsansız eşyalar anlamsız bir yığın olarak ortalığa saçılmış. İnsan yoksa neyin anlamı olur ki? Ama bizim ülkede insansız kentler, insansız binalar, insansız politikalar, insansız çözümler üretilir!
   <br/>
   <br/>
   Doğu'daki bir çok depremden sonra köylüye iki oda bir salon mekan yapan İmar İskan Bakanlığı yetkilileri ne kadar insanla ilgili ise, bugün de belediyelerin elinden yapım iznini alarak denetim sağladığını sanan zihniyet o kadar ilgilidir insanla. Elbette hiç bir yönetici kadro ve örgütlenme başarısızlığı kabullenmek istemez. Fakat gelecekteki başarılar bu bilgilerden geçer.
   <br/>
   <br/>
   Yuvacık Barajı çatladığı için su verilemeyen Gölcük sağlık sorunuyla karşı karşıya. Yuvacık ise yıkılıp gitmiş. Kimsecikler yok oralarda. Yazlık köyde hasar az, can kaybı yok. Gölcük'teki akrabalar var ağıt yakılan. Köylerin haberi yok birbirinden.
   <br/>
   <br/>
   Askerler üçüncü gün başladılar yardıma. Bir çok yerde asker çalışıyordu ve altıncı günü verilen bilgilere göre 50 bin asker afet bölgesinde. Tüm ekipmanlar gönderilmiş. 3 bin araç getirilmiş.
   <br/>
   <br/>
   Sağlık Bakanının adını duyan açıyor ağzını kapıyor gözünü. Onlar acılı ama sağır değil. Yalan diye haykırıyor gözler, diller.
   <br/>
   <br/>
   Beşinci günü AKUT'la Gölcük ve Adapazarı'na giden Sabahattin Oğuz binaların iskambil kağıdı gibi birbirine karıştığını söylüyor. "Bir evin oturma odasını iki blok ötede bulduk. Binalar yerinden fırlamış ve yere düşmüş. Saçı uzun, küpeli gençler, zıpır denilenler AKUT'la geldiler bölgeye. Canla başla çalışıyorlar. Maçolar ortada yok ama. Almanları seyrettim, adamlar sanki kendi akrabaları varmış gibi çabalıyordu. Yöre halkı yabancılara büyük saygı duyuyor. Bizim grup 60 ceset çıkardı. Beşinci günde artık kokmuş, şişmiş ve tanınmayacak haldeydi cesetler. Gölcük merkez dışında ilk çalışan AKUT'lu gençler oldu. Gönüllü SAS komandoları vardı bizde. Okmeydanı hastanesinden izin alıp gelmiş devlet memuru doktorlar gördüm. Ama gönderilmiş doktor yoktu. Hep özel hastanelerin elemanları gönüllü çalışıyor. Halk devlete inancını kaybetmiş."
   <br/>
   <br/>
   Biri, "Allah'ın Yunanı geldi de devlet gelmedi" diyor.
   <br/>
   <br/>
   Dozerler artık enkazı cesetlerle birlikte kaldırıyor. Gölcük'te 15 bin ölü deniyor. Ortada polis yok. Eli sopalı milisler sağlıyor güvenliği. Talan eden görülürse bir temiz sopa yiyor.
   <br/>
   <br/>
   En uygar şartlarda Adapazarı stadyumunun ortasına Sedat Peker prefabrik çadır kurdurmuş. İnsanlara yemek veriliyor. Kolonyalı mendil bile var.
   <br/>
   <br/>
   Hareket kabiliyeti yüksek örgüt ve gruplar yani sivil örgütlenmeler, işadamları, özel sektör kurumları devletten hızlı hareket ediyor. Orada bir devlet var uzakta bizim devletimiz. Değişmemekte direnen devlet çöküyor tıpkı kumdan yapılmış apartmanlar gibi. Türk toplumu devletin önünden koşuyor.
   <br/>
   <br/>
   Gece yarısı çıplak fırlayan insanlar ayakkabı, terlik istiyor. 65 yaşındaki Ahmet amca "7 yaşında bir deprem gördüm ama" diyor, "Böylesi hayal edilemez".
   <br/>
   <br/>
   İnsanın doğayla olan binlerce yıllık savaşımı teknolojiyle yenilebilir gibi sunuldu hep bize. Bu 20. yüzyıl şiarı binlerce yıllık bilginin gerisinde.
   <br/>
   <br/>
   "Ne tunç, ne taş, ne toprak/ Ne de sonsuz denizler, / Acıklı faniliğe karşı koyamazken,/ Nasıl bu kör öfkeyle güzellik cenge girer,/ Çabasında en fazla bir çiçek gücü varken?"*
   <br/>
   <br/>
   Doğamıza uymayan binalarda ne mutlu olabildik ne canımızı koruyabildik. Doğayı yağmalayarak onu ele geçirmemizin mümkün olmadığını gördük. İnsanlar ölümsüzlük duygusuyla yaşıyor. Ölüm hep başkasının başına gelen bir olay sanki. Şırınga edilen kültür sadece kendini merkeze koyan sonsuz yaşam formülü ölüm duygusuyla karşılaşınca paniğe kapılıyor. İstanbul'da evi sapasağlam olanların günlerce sokakta yatmasını gözledim. Ölüm duygusuyla karşılaşma dünyalarını sarsmıştı.
   <br/>
   <br/>
   Ama ölüm insanlar için. Ölümü kabullenmek onunla başa çıkmanın önemli bir aşaması. Ölümü kabullenmek boyun eğmek değildir. Gerçekle kolkola girmenin keskin ıslığıdır olsa olsa.
   <br/>
   <br/>
   Bir başka gerçeklik, bu büyük afetin politik sonuçları olacaktır emin olun.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5321-orda-bir-devlet-var-uzakta.html), [web.archive.org (arşiv bağlantısı)](http://web.archive.org/web/20121229214330/http://www.aksiyon.com.tr:80/aksiyon/haber-5321-orda-bir-devlet-var-uzakta.html)
