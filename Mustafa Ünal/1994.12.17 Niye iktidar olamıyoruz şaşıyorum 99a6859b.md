# Niye iktidar olamıyoruz şaşıyorum

*Mustafa Ünal 1994.12.17*

<div class="pNewsDetailMainContent" itemprop="articleBody">
 "Reel politik açıdan solun iktidar olması zor görünüyor. Ama teorik olarak, kağıt üzerinde iktidara en yakın parti biziz. Demokrasi tam uygulanamıyor, insan hakları ayaklar altında, sendikal haklar verilmiyor. Bütün bunlar bizim eylem alanlarımız. Bu kavramları biz bayraklaştırıyoruz. Bizim ideallerimiz, varlık sebebimiz bunlar. Bizim aslında Türkiye'de iktidar olmamız lazım."Bu sözler SHP Grup Başkanvekili Ercan Karakaş'a ait. Karakaş, solun zor günler geçirmesini izah etmekte zorluk çekiyor. Çünkü Türkiye'deki ortam solun yükselmesi için adeta biçilmiş kaftan. Ama kağıt üzerindekilerle, sandık gerçeği o kadar farklı ki... Ercan Karakaş, solun bu hale gelmesinde 12 Eylül askeri yönetiminin önemli payı olduğunu söylüyor ama darbelere karşı en iyi tepkiyi ortaya koyan sol partilerin niye oy kotaramadığını anlayamıyor. CHP, 12 Mart muhtırasından sonra yapılan seçimlerde yüzde 41 oy almıştı. 12 Eylül sonrası SHP'nin de tepki oylarını toplaması ve siyasi hayatta ağırlıklı olarak yer alması gerekmiyor muydu?
 <br/>
 Karakaş, DSP lideri Bülent Ecevit'in Aksiyon'a yaptığı "SHP sola büyük darbe vurdu" şeklindeki görüşünü de insafsız buluyor ve solun bu hale gelmesinde Ecevit'in de payının olduğunu, sorumluluğun ortak paylaşılması gerektiğini söylüyor: "Solda hiçbir parti ben hatasızım diyemez. Bütün partilerin yanlışları oldu. Onun için bu hallere düştük."
 <br/>
 Ecevit, DSP'sini her fırsatta SHP'den ayırıyor ve SHP'ye göre daha net bir çizgi ortaya koyuyor. Ulusalcılık adı altında milliyetçi bir üslup kullanarak yüksek değerlerden payına düşeni almayı ihmal etmiyor. RP'ye saldırıları hariç tutarsak, muhafazakar kesimlere sevimli gelen mesajlar vermenin DSP'yi SHP'nin önüne geçirdiği kamuoyu yoklamalarında açıkça görülüyor. SHP ise muhafazakar değerlerden kopuk ve politikalarını net bir çizgi üzerinde yürütemiyor.
 <br/>
 Karakaş, SHP'li belediyelerin kötü yönetimi ve koalisyon protokolünde yeralan vaadlerin yerine getirilememesinin SHP'ye pahalıya mal olduğunu kabul ediyor. Solun gerilemesinde bu faktörün de önemli yer tuttuğunu belirtiyor.
 <br/>
 DSP lideri Ecevit de, SHP'li belediyelerin yolsuzluklara bulaşması sebebiyle dürüstlük imajına büyük darbe vurduklarını ve solun oy kaybetmesinde önemli paylarının bulunduğunu ısrarla vurguluyor. Ecevit'e göre SHP'nin gerilemesinde Güneydoğu politikasının da önemli rolü var. Özellikle de HEP'le ilişkilerinde.. Kamuoyunda PKK ile özdeş görünen HEP'i Meclis'e taşıyan SHP'yi seçmeni affetmiyor.
 <br/>
 Karakaş, SHP'nin koalisyona ortak olmakla Türkiye'ye büyük hizmetler yaptığına da inanıyor. Koalisyon hükümetinin Türkiye'deki demokrasi kültürünün gelişmesine katkısı oldu. Yani 40 yıldır birbirleriyle mücadele eden sağ ve sol partiler bir araya gelebileceklerini gösterdiler.
 <br/>
 Karakaş, "Türkiye'de solun krize girmesinde dünyadaki değişimin ve özellikle de komünistsosyalist blokun çökmesinin etkisi olduğunu söylemeden edemiyor. Sovyetler'in çökmesi bizi de vurdu. Çünkü kavramlar birbirine benziyor. Aslında biz bundan yararlanarak kendimizi yenileyebilirdik. Avrupa böyle yaptı. Ama biz gereken dersleri çıkararak iyi bir sentez oluşturamadık."
 <br/>
 Sol partilerde tartışmalar hiç biteceğe benzemiyor. Oylar düştükçe; bir yandan "birlik", öte yandan "suçlu sensin" sesleri daha çok duyacağız.
 <br/>
</div>


Kaynak: [www.aksiyon.com.tr](http://www.aksiyon.com.tr:80/siyaset/niye-iktidar-olamiyoruz-sasiyorum_500349), [web.archive.org (arşiv bağlantısı)](http://web.archive.org/web/20150828223939/http://www.aksiyon.com.tr:80/siyaset/niye-iktidar-olamiyoruz-sasiyorum_500349)
