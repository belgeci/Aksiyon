# Rota başkanlık sistemi

*Mustafa Ünal 1996.12.28*

<font class="agenda2NewsSpot">
 Susurluk'taki kaza ile başlayan devletçete tartışmalarının hangi noktada ve ne zaman duracağını kestirmek güç.
</font>
<font class="newsDetail">
 Kazanın üzerinden iki ay geçmesine rağmen siyaset gündeminin tamamını bu olay dolduruyor. Her gün yeni bir gelişme, yeni bir şok belge ile sarsılıyor toplum. Adeta zirveden yuvarlanan kartopunun büyüyerek çığ halinde tepe takla zemine çakılması gibi, Susurluk olayıyla ilişkilendirilen isimler makamlarına bakılmaksızın kenara itiliyor.
 <br/>
 <br/>
 Siyaset, Susurluk'a endeksli şekilleniyor. Refahyol hükümetinin geleceği de bu krizin hangi noktada duracağıyla doğrudan bağlantılı. ANAP, Mesut Yılmaz liderliğinde 'temiz toplum' sloganını bayraklaştırır görünürken bir yandan da ezeli rakibi DYP Genel Başkanı Tansu Çiller'i siyasetin dışına itebilmenin mücadelesini veriyor. Yılmaz'ın da etkisiyle kamuoyunda oluşan kanaate göre çetenin bağlantıları DYP'nin en önde gelen isimlerine kadar uzanıyor.
 <br/>
 <br/>
 DYP, bir yandan krizin soğumasını ve gündemden düşmesini beklerken diğer yandan hükümet ortağı RP'nin tutumunu ne yönde sürdüreceğini gözlüyor. RP ise gelişmelerle ilgili net tavır almakta zorlanıyor. Bir yanda çok ciddi iddialar, diğer yanda iktidar... Başbakan Erbakan ikisi arasında sıkışmış durumda.
 <br/>
 <br/>
 Geçen hafta Cumhurbaşkanı Demirel'in önerisiyle Çankaya Köşkü'nde yapılan liderler zirvesi askerlerin istekleri sonucu mu gerçekleşti sorusuna kimse tatmin edici cevap veremiyor. Zirve siyaset kulislerine kısmi rahatlık getiriyor, dumanlı hava dağılıyor. YDP Genel Başkanı Hasan Celal Güzel'in zirvenin darbeyi gündemden kaldırdığını söylemesi dikkatlerden kaçmıyor.
 <br/>
 <br/>
 Zirveden çözüm beklenirken Başbakan Erbakan'ın MİT'ten aldığı dosyalarda 58 kişinin ismini gündeme getirmesi Susurluk düğümünü kördüğüme dönüştürüyor.
 <br/>
 <br/>
 Susurluk'la başlayan, Ömer Lütfi Topal cinayetiyle tırmanan krizin ardından ne gelecek? Burada ilginç senaryolardan bahsediliyor. CHP'nin eski genel sekreteri Ertuğrul Günay'ın değerlendirmesi dikkat çekici: Sanki bir el Türk siyasetini yeniden düzenliyor. Bütün bu tartışmaların ardından bana göre başkanlık sistemi gelebilir.
 <br/>
 <br/>
 Meclis ve kamuoyu Susurluk kriziyle meşgulken sisteme yön veren odakların başkanlık sistemi konusunda çalışmalar yaptığı siyasi kulislere sızıyor. Rahmetli Turgut Özal'ın kurmaylarından Halil Şıvgın'ın 6 ay önce hazırlayıp toplumun her kesimine gönderdiği başkanlık sistemi konusundaki raporunun üzerinde etkili bazı çevrelerin çalışma yaptığı iddiaları ortaya atılıyor. Her kesimden destek gören başkanlık sistemi konusunda bu çevrelerin değerlendirmesi şöyle özetleniyor: Siyasetteki parçalı yapının istikrarlı hükümetler çıkarmadığı ortada. Bu şartlar içinde mevcut sistemi devam ettirmek Türkiye'nin çıkarına değildir. Güçlü hükümet, istikrarlı Türkiye için başkanlık sistemi kaçınılmaz hale geldi.
 <br/>
 <br/>
 Aynı etkili çevrelerin başkanlık sistemine karşı çıkmaması oldukça dikkat çekici. Çünkü Turgut Özal'ın 1987 seçimlerinin ardından bu konuyu gündeme getirdiğinde askeri kesimden sert karşılık gördüğü kamuoyuna yansımıştı. O zaman niye karşıydılar sorusunun cevabı gayet açık: "Bu çevrelerin otoritesini geri plana itmeye çalışan Özal'ın başkan olmasını istemedikleri için."
 <br/>
 <br/>
 Başkanlık sistemine bu çevrelerin sıcak yaklaşması RP'nin iktidarıyla da ilişkili. Başbakan Erbakan'ın problem oluşturmayacak politika izlemesine rağmen parti içindeki bazı çıkışlar fazlasıyla rahatsız edici bulunuyor. Başkanlık sisteminde RP'nin şansı olmayacağı düşünülüyor ve bu yarışta merkez sağın büyük avantajı olduğu hesaplanıyor.
 <br/>
 <br/>
 DYP'li bir milletvekili rapor hazırladı
 <br/>
 <br/>
 DYP'li bir milletvekilinin başkanlık sistemi konusunda 12 sayfalık bir rapor hazırladığı biliniyor. Konu hakkındaki görüşlerini yakında kamuoyuna açıklamayı düşünen milletvekili, parlamenter sistemin artık çözüm üretemediği ve bu aşamada bir sistem değişikliğine gidilmesinin gerekliliği üzerinde duruyor. Ona göre bu değişiklik başkanlık ya da yarı başkanlık olabilir. Yarı başkanlık olursa cumhurbaşkanının halk tarafından seçilmesini istiyor. Çünkü ancak o şekilde güçlü olabilir.
 <br/>
 <br/>
 Her kesimden olduğu gibi Özal döneminde tepki gösteren çevrelerden de başkanlık sistemi raporuna olumlu tepki geldiğini söyleyen Halil Şıvgın, 'Başkanlık sistemini Türkiye'ye uyarlamak için onların da ciddi çalışmalar yaptığını biliyorum' diyor. Bu çevrelerin başkanlık sisteminin detayları hakkındaki çalışmaları Şıvgın'ın raporuyla örtüşüyor.
 <br/>
 <br/>
 Geçiş döneminde başkan olarak öngörülen Cumhurbaşkanı Demirel'in de buna göre hazırlıklarını yapmış durumda olduğu; şartların oluşmasını ve o günün gelmesini beklediği, Cumhurbaşkanlığının kalan süresini geçiş dönemi olarak başkanlıkta geçirmeye hazırlandığı, hatta Halil Şıvgın'ın başkanlık çalışmasını derinlemesine inceleyen ve kendisinden brifing alan Cumhurbaşkanı Demirel'in bu konudaki çalışmaları uygulamaya hazır hale getirdiği söyleniyor.
 <br/>
 <br/>
 Cumhurbaşkanı Demirel'in zaman zaman yetkilerinin artırılması yönünde yaptığı çıkışlarıyla başkanlık sistemi üzerindeki çalışmaları arasında ilişki kurmak mümkün. Meclis'i feshetme yetkisini gündeme getiren Demirel, başkanlık yoklaması yapar gibi güçlü cumhurbaşkanlığı istiyor.
 <br/>
 <br/>
 Meclis'in gündeminde başkanlık sistemi yok. Ancak Susurluk krizinin koalisyonu bozacak noktaya gelmesi halinde siyasi sistem bir çıkmaza girebilir. Çünkü ANAYOL'un yeniden kurulması mümkün görünmüyor. Yaşanacak muhtemel bir hükümet krizinde başkanlık sistemi Meclis'in gündemine ağırlıklı olarak girebilir ve bir çıkış olarak görülebilir.
 <br/>
 <br/>
 Başkanlık sistemi konusunda siyasi partilerin görüşleri çok net olmamakla birlikte pek olumsuz değil. Sistemde köklü değişiklik yapacak gücü bulamayacakları görüntüsü içindeler. Günlük siyasi tartışmalar bu konunun ağırlıklı olarak gündemlerine girmesini engelliyor. ANAP'ta başta Hüsnü Doğan olmak üzere Korkut Özal gibi etkili isimler başkanlık sisteminin Türkiye için kaçınılmaz olduğunu her fırsatta söylüyorlar. RP'lilerin gündeminde ise böyle bir konu yok. Kahramanmaraş Milletvekili Hasan Dikici 'Biz razıyız. Ben öteden beri başkanlık sistemini istiyorum' derken konu hakkında görüş belirtmek istemeyen milletvekili sayısı da epey fazla.
 <br/>
 <br/>
 Bazı etkili çevrelerin üst düzey yetkililerinin partilerin önde gelen isimleriyle biraraya gelerek başkanlık sistemi konusunda nabız yokladıkları yönündeki iddiaları kulislerde duymak mümkün. Sistem konusunda bir değişiklik olacaksa bunun Meclis'in kararıyla olması gerektiği düşüncesinden hareketle çalışmalarını artıranların formülü şu: Türkiye başkanlık sistemine silahlı kuvvetlerle değil, sivil kuvvetlerin alacağı tarihi kararla geçsin.
 <br/>
 <br/>
 Yaşanacak ağır bir krizde Meclis başkanlık sistemine geçiş için bir adım atamazsa daha önce yapılan çalışma önlerine mektup ya da muhtıra olarak gelebilir.
 <br/>
 <br/>
 Başkanlık ya da yarı başkanlık
 <br/>
 <br/>
 Başkanlık konusunda 12 sayfalık bir rapor hazırlayan DYP milletvekili, bu raporu yakında kamuoyuna açıklamayı düşünüyor. DYP milletvekilinin başkanlık sistemi hakkındaki görüşleri özetle şöyle: Türkiye'deki parlamenter sistemin şu ana kadarki uygulamaları bize bazı sonuçlar vermiştir ve bu sonuç iyi değildir. Mevcut sistemde yasamanın gücü az. Milletvekilinin etkileme gücü az. Milletvekili ne yapabilir? Sözlü soru, yazılı soru verir, gündem dışı konuşmalar yapar. Bunları yaparken dahi çoğunlukla kendi partisinin yetkili organlarından izin ister; grubunun aldığı bağlayıcı kararlara riayet etmek zorundadır. Siz istediğiniz kadar önerge verin, çoğunluk hükümette olduğu için gündeme alınmaz. İktidar güçlüdür, istediğini yapar. Bu sistemdeki diğer yozlaşma şudur: Elli senelik demokrasi tecrübesi var. Bakanlar genel başkan tarafından seçilir. Bakan olmak önemlidir. Her milletvekili bakan olmak ister. Bakan olmak önemli olduğundan genel başkanın otoritesi, gücü vardır. Bakan olmak için parti içi demokrasiden dahi tavizler verilebilir. Bu partilerdeki parti tüzüğünün hakimiyetini gösteriyor. Bir diğer aksayan taraf bakanların milletvekili olması. Bunun çeşitli mahsurları var. Öncelikle bakan kendi seçmenlerini, ardından partisinin milletvekillerini dinlemek zorunda kalıyor. Bu da bir bakanın gününün dörtte üçünü alıyor. Ne zaman çalışacak bunlar? Bu sistem içinde Türkiye'nin meselelerine gerçekçi çözüm bulunacağından, bulunsa dahi süratle icraya sokulacağından şüpheliyim. Bu nedenle başkanlık veya yarı başkanlık sistemi üzerinde duruyorum. Bu sistemde parlamentonun gücü fazla. Milletvekili serbest. Muhalefetle bile ortak hareket edebiliyor. Bu sistemi ele alıp mevcut sistemle karşılaştıralım. Bu sistemde bakanlar dışardan alınıyor. Milletvekillerinden bakan seçilirse milletvekilliğinden istifa ediyor. Cumhurbaşkanına karşı sorumlu oluyorlar. Milletvekilinin kapısının önünde seçmen olmuyor. Cumhurbaşkanı parlamentoyu denetleyebiliyor. Güçlü bir sistem. Devlet devletliğini biliyor. Bu olmazsa iki aşamalı bir seçim sistemi ve cumhurbaşkanının halk tarafından seçilmesini gündeme getirebiliriz. Böyle bir sistemde yüzde 51 alan hükümeti kuruyor. Ama cumhurbaşkanını halk seçtiği için cumhurbaşkanı da çok güçlü oluyor.
 <br/>
 <br/>
 Herkes olumlu bakıyor
 <br/>
 <br/>
 Merhum Turgut Özal'ın kurmaylarından ve ANAP'ta 3 dönem milletvekilliği yapan Halil Şıvgın 1984 seçimlerinden beri üzerinde çalıştığı başkanlık sistemini yeniden kamuoyunun dikkatine sundu. Şıvgın Türkiye'nin başkanlık sistemine gelip dayandığını vurguluyor. Üstelik buna her kesim hazır Şıvgın'a göre.
 <br/>
 <br/>
  Başkanlık sistemi konusunda yoğunlaşmaya neden gerek duydunuz?
 <br/>
 <br/>
 1984 yılında Özal'a darbölgeli seçim sistemine geçilmesi ve Meclis'in milletvekilleri arasından hükümet çıkarma modelinden ayrılması gerektiğini içeren bir rapor verdim. Hükümetler Meclis'ten çıktığı için sağlıklı denetim yapılamıyor. Kısaca Özal'a 'Başkanlık sistemine geçmemiz lazım' dedim. Bunun için anayasa değişikliğine ihtiyacımız var. ANAP'ın sayısı da yeterli değil. 'Fikir güzel ama uygulama şansımız yok. Fakat darbölge üzerine çalışmalarımızı yoğunlaştırabiliriz' dedi.
 <br/>
 <br/>
 1987 seçimlerinde gerekli sayıya yaklaştık. Ama partinin içinde Özal'a karşı olan bir grup ortaya çıktı. Demirel'le anlaşmayı önerdim Özal'a. ANAP'tan ben, DYP'den Mehmet Dülger ortak hareket edilmesi için grişimlerde bulunduk. Demirel'den de olumlu mesajlar alıyorduk. Mesut Yılmaz, Demirel'e güvenilmeyeceğini söyleyerek Özal'ı etkiledi. Başarılı olsaydık biri cumhurbaşkanı diğeri başbakan olacaktı ve başkanlık sisteminin altyapısı hazırlanacaktı.
 <br/>
 <br/>
 O dönemde muhaliflerin hepsi başkanlık sistemine karşı değildi. Özal'a karşı olanlar, Özal'ın başkan olmasını istemedikleri için karşıydılar.
 <br/>
 <br/>
  Türkiye'nin şu anki durumunun başkanlık sistemini kaçınılmaz kıldığı düşüncesinde misiniz?
 <br/>
 <br/>
 1984'ten beri çalışmalar elimde duruyordu. 24 Aralık seçimlerinin sonuçlarını gördükten sonra arkadaşlarla üzerinde çalışarak günün şartlarına göre başkanlık sistemi çalışmasını yeniden düzenledik. Bu dosyayı yaklaşık 500 civarında yere gönderdim. Son derece müsbet mesajlar aldım.
 <br/>
 <br/>
  Geçiş döneminin başkanı olarak önerdiğiniz Cumhurbaşkanı Demirel'in başkanlık sistemine yaklaşımı nasıl?
 <br/>
 <br/>
 Cumhurbaşkanı Süleyman Demirel ile başkanlık sistemini görüştük. Olumsuz bir tavır sergilemedi. Cumhurbaşkanı Demirel başkanlık sistemine hazırdır ve bütün çalışmalarını bunun üzerine yapmaktadır. Demirel çok tecrübeli bir siyasetçi. Kriz dönemlerini iyi tesbit ediyor, çıkış şartlarını da biliyor. Ama cesareti noksan. Benim çalışmam ona cesaret vermiş olabilir. Sorarsanız 'Böyle bir çalışmam yok' diyebilir. Ama var olduğunu çok iyi biliyorum.
 <br/>
 <br/>
  Bu noktada askerlerin tavrı da önemli. Onların bu konudaki tutumu nasıl?
 <br/>
 <br/>
 Ben başkanlık sistemi konusunda herkesten olduğu gibi ordu mensuplarından da çok olumlu mesajlar aldım. Bu konuyu da son derece ciddi şekilde irdelediklerini biliyorum. Askerler, günlük çekişmelerin dışında stratejik durum değerlendirmesi yapıyor ve buna göre tavır takınıyor. Sistemle problemli gibi görülen RP lideri Erbakan'ın başkanlığına askerler ne der? Bir şey diyemem. Bunu tartışmak doğru değil. Erbakan'ın başbakanlığına kimse itiraz etmedi. Sandıktan çıkana herkes saygı gösterir.
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-2090-33-rota-baskanlik-sistemi.html), [web.archive.org (arşiv bağlantısı)](http://web.archive.org/web/20101210135203/http://aksiyon.com.tr/aksiyon/haber-2090-33-rota-baskanlik-sistemi.html)
