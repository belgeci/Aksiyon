# Refahyol gün sayıyor

*Mustafa Ünal 1997.04.26*

<font class="agenda2NewsSpot">
 Bayramın getirdiği olumlu hava çabuk dağıldı. Ankara'nın üzerini yine kara bulutlar kapladı. Siyaset kazanı fokur fokur kaynıyor.
</font>
<font class="newsDetail">
 Milli Güvenlik Kurulu'na doğru oluşan dumanlı havada siyasiler el yordamıyla geleceği okumaya çalışırlarken artık hükümetin uzun ömürlü olup olmayacağına ilişkin tartışmaların yerini Refahyol koalisyonunun ne zaman gideceği tahminleri aldı. 28 Şubat'taki MGK öncesi başlayan buhran iki ay sonrası yine bir MGK toplantısı atmosferinde ağırlaşarak Türkiye'ye hakim oldu. Siyasi kulislerde artık herkes birbirine 'Bundan sonra ne olacak?' sorusunu soruyor.
 <br>
  <br/>
  Refahyol hükümeti, ömrünü nasıl bir süreç izleyerek noktalayacak? Bu soruya cevap olacak çok sayıda senaryo ortaya atılıyor Ankara'da. Öncelikle gözler daha iki yıl önce 'Pazara kadar değil, mezara kadar Refah Partiliyim' diyerek törenlerle RP'ye katılan ve kendisiyle birlikte 6 kişiyi Meclis'e taşıyan Aydın Menderes'e çevrildi. Menderes buhranın ağırlaşmasından duyduğu rahatsızlığı kamuoyuna sık aralıklarla açıklarken RP'liler bunun hükümeti sarsacak boyutlara ulaşacağını tahmin etmiyorlardı.
  <br/>
  <br/>
  Krizler karşısında Menderes'i duyarlı hale getiren etkenin neler olabileceği düşünülürken hemen akla gelen, yaşadıklarının psikolojisi. Babasının bir askeri darbe sonrası idam edilmesi, kardeşlerinin peşisıra esrarengiz şekilde ölmeleri Menderes'in durumunu özel kılıyor. Siyasi buhranın ağırlaşması karşısında krizden çıkış için uyarı görevini yapan Menderes'in üzerinde en çok durduğu nokta ordu ile İslam'ın ve milletin karşı karşıya gelmemesi. Bunun için ne lazım geliyorsa yapılmalı. Aksi halde Türkiye için çok kötü olur. Menderes'i Refahyol hükümeti için sonun başlangıcı olarak harekete geçiren en önemli etken bu. Bu yöndeki kaygısı 'Pazara kadar değil, mezara kadar RP'liyim' sözünün arkasında durmasını önlüyor.
  <br/>
  <br/>
  Ramazan Bayramı'nda bayramlaşmak için Ayaş'ta bir araya gelen RP'deki 6 Demokrat Parti kökenli milletvekili ile yaptığı görüşmede Menderes, bugünkü çıkışlarının işaretlerini vermişti. Nisan ayının başında DYP lideri Tansu Çiller'le yaptığı görüşmede de çok açık konuşmuştu: 'Krizin ağırlaşmasındansa hükümet bitsin. Hükümeti DYP bozsun'.
  <br/>
  <br/>
  Aydın Menderes'in söylediklerinden çıkan sonuç şu: Menderes hükümetin bozulması için üzerine düşeni yapmaya hazır. Uyarı görevini başarıyla yerine getirdiğine inanan Menderes, hükümetin bozulması için gerekirse düğmeye basan taraf olmaktan da çekinmiyor. Bu yapacağı 'Rejimin selameti için RP'den arkadaşlarıyla birlikte istifa etmek'.
  <br/>
  <br/>
  Menderes'in arkadaşlarıyla birlikte RP'den ayrılmaları hükümetin yıkılmasına yetmiyor. Ancak burada sayıdan çok kopuşun getireceği moral değer önemli.
  <br/>
  <br/>
  RP devamda kararlı
  <br/>
  <br/>
  Refahyol'un dağılması için Menderes'in yanısıra DYP'nin ayrılma kararı alması veya 20'ye yakın milletvekilinin desteğini çekmesi gerekiyor. İnisiyatifin hükümetin elinden kaymakta olduğunun farkında olmadığı görüntüsü veren RP her halükârda hükümeti devam ettirmeyi düşünüyor. RP'nin önemli ismi Abdullah Gül çekilmeme yönündeki kararlılıklarını şu sözlerle dile getiriyor: "Arkamızdaki desteği kaybedersek demokratik yollarla hükümetten ayrılırız. Beceremediler havasıyla çekilen taraf olmayız. Bunu kimse de beklemesin. Milletten aldığımız yetkiyi psikolojik saldırılar karşısında bırakacak değiliz".
  <br/>
  <br/>
  Bu havada hükümeti devam ettirmek mümkün mü? RP'liler hiç düşünmeden 'evet' cevabı veriyorlar ve buhran havasını oluşturan en büyük etkenin gündemdeki suni tartışmalar olduğunu söylüyorlar. Ülkede şu an kaosa sebep olabilecek düşmanlıklar içeren bir cepheleşmenin olmadığını vurgulayan Gül sözlerini şöyle sürdürüyor: "Türkiye'de bazıları kamplaşma var gibi gösteriyor. Millet böyle düşünmüyor. Halka göre ülkede bir bunalım yok. Kriz sadece Ankara'da birtakım insanlar için var."
  <br/>
  <br/>
  RP'nin hükümetin devamı konusundaki görüşü çok net. Eğer parti politikasında ani bir değişiklik olmazsa, ki bugün onun işaretleri pek görülmüyor, hükümetten ayrılan taraf olmak istemiyor ve iktidardan gitme şartı olarak Süleyman Demirel'in bir zamanlar muhalefete söylediği şu sözü söylüyor: Bulun 226'yı  (Bugün için 276) düşürün.
  <br/>
  <br/>
  Hükümetin bozulması için Menderes'in yanısıra DYP'ye de görev düşüyor. Kabinedeki iki bakan Yalım Erez ve Yıldırım Aktuna bir süredir hükümetin derhal bozulması yönündeki görüşlerini yüksek sesle dile getiriyorlardı. Aktuna'nın 1 Nisan şakasında oyuna gelmesi ve 'Başbakan istifasını cumhurbaşkanına vermekte geç kalmış' sözü hâlâ unutulmadı. İki bakan da hükümetin bozulmasını isterken çıkış noktası olarak, RP'nin laiklik karşıtı hareketlerini gösteriyor ve RP'li kadroların görevden uzaklaştırılması gerektiğini söylüyorlar.
  <br/>
  <br/>
  Çiller düşünmede
  <br/>
  <br/>
  DYP lideri Çiller'in hükümetin devamı konusundaki gerçek niyetinin ne olduğu tam açıklığa kavuşmasa da hergün hükümetin aleyhine beyanat veren iki bakanını değiştirmemesi onun da Refahyol'a uzun ömür biçmediğini gösteriyor. Bu şartlarda hükümetin devam etmeyeceğini gören Çiller bundan sonra ince strateji izleyecek. Öncelikle bunalımın hafiflemesi ve stresin düşmesi için başbakanlığın kendisine verilmesini isteyebilir ve bunu hükümetin devamı için olmazsa olmaz şart olarak öne sürebilir. Bu öneriye RP'nin olumlu cevap vermesi pek mümkün görünmüyor.
  <br/>
  <br/>
  Çiller'in hükümetin bozulma aşamasında takınacağı tavır liderliğinin tartışılması açısından da son derece önemli olduğu için kendisini çok dikkatli davranmak zorunda hissediyor. Erez ve Aktuna'ya tahammül etmesinin sebebi de burada yatıyor. Kendisine rağmen 20'ye yakın milletvekilinin istifa edeceğini anladığı an, parti olarak hükümetten ayrılma kararı alması akla en yatkın ihtimal olarak görülüyor. Liderliğini de ancak bu şekilde kurtarabileceğini biliyor.
  <br/>
  <br/>
  RP'liler, "Biz öyle söylendiği gibi laikliği zedeleyecek ne yaptık?" diyedursun Ankara'ya hakim olan havadan çıkan sonuca göre siyasete yön veren Meclis dışı odaklar hükümetin mumunu söndürdü. Geriye hükümetin nasıl gideceği kalıyor. Normal yollardan hükümet bozulmazsa daha sert tedbirlerin geleceği kulaktan kulağa fısıldanıyor politika kulislerinde. Meclis dışı güçlerin görüşü net: Hükümetin gitmesi için ne gerekiyorsa yapılacak. Hedefe ulaşmak için adım adım günün şartlarına uygun plan devreye sokulacak.
  <br/>
  <br/>
  Refahyol hükümetinin devre dışı kalmasından sonra ne olacak? Bu konuda da çok sayıda senaryo var Ankara kulislerinde. RP, hükümetin bozulması durumunda hemen seçim istiyor. Kurulacak hükümetin de seçim hükümeti olma şartını koyuyor. Diğer partiler ise seçim yasasında önemli değişikliklerin yapılmasının ardından makul bir süre sonra seçime gidilmesini istiyorlar.
  <br/>
  <br/>
  Refahyol hükümetini göndermekte kararlı olan Meclis dışı güçlerin, sonrası için formülü şu: Öncelikle merkez sağın bir araya getirilmesi. Bunun için üçüncü bir ismin başbakanlığında makul bir sürenin geçiş dönemi olarak kullanılmasını istiyorlar. Üçüncü isim olarak da üzerinde en çok durulanlar Meclis Başkanı Mustafa Kalemli ve ANAP'lı İlhan Kesici. Siyasi yapıda oluşturulacak değişikliklerden sonra seçim planlanıyor. Merkez sağın birleşmesi mümkün olmazsa seçim işbirliği ve sonrasında koalisyon için gerekli şartların oluşması için ne gerekiyorsa yapılacak.
  <br/>
  <br/>
  Bugün gelinen noktada Refahyol hükümetinin sonuna kadar gidip gitmeyeceği tartışmalarının yerini 'Ne zaman bitecek, bu ayı çıkarır mı?' gibi tahminler aldı. Hükümetin bu şartlarda hayatını sürdürmesi çok zor görünüyor.
  <br/>
 </br>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-2516-33-refahyol-gun-sayiyor.html), [web.archive.org (arşiv bağlantısı)](http://web.archive.org/web/20120122043948/http://www.aksiyon.com.tr:80/aksiyon/haber-2516-33-refahyol-gun-sayiyor.html)
