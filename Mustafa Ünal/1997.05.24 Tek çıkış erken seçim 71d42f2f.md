# Tek çıkış erken seçim

*Mustafa Ünal 1997.05.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Meclis Başkanı Kalemli'nin 'Muhalefetin verdiği gensoru önergesinin gündeme alınması kabul edilmedi' açıklamasının ardından tansiyonun düşmesi beklenirdi ama öyle olmadı.
  </font>
 </div>
 <div id="newsText">
  <font class="detail-text">
   Son dönemde Türkiye'de bir çok kavram gibi gensoru müessesesi de anlamını yitirdi. Oysa demokratik kurallara göre gensorunun reddinden sonra iktidarın yıpranması ve milletvekillerinin gözünden düşmesi için muhalefetin bir süre beklemesi gerekmez miydi? Anamuhalefet partisi lideri daha gensorunun sonucunu beklemeden 'Hükümet bu kez de yıkılmasza 15 gün sonra tekrar gensoru vereceğiz' açıklaması yapıyordu. Meclis içi ve dışı odaklar bütün hesaplarını hükümetin düşürülmesi üzerine yaptıkları için aksi sonucun, Türkiye'ye egemen olan yüksek gerilimin düşmesi için bir etkisi olmadığı çok kısa sürede anlaşıldı.
   <br/>
   <br/>
   11 aylık hükümete 12 kez verdikleri gensoruların tümü reddedilen muhalalefet son gensorudan çok umutluydu. ANAP lideri Mesut Yılmaz başta olmak üzere muhalefet partilerinin önde gelen isimleri 'Bu kez tamam' diyorlardı. Muhalefeti bu denli kararlı konuşmaya iten en önemli sebep DYP içinde Yalım Erez'in başını çektiği muhalif hareketin gücünden kaynaklanıyordu. Gensorunun görüşüleceği günün öğle yemeğinde 15 arkadaşıyla yemekte buluşan Erez muhalefetin umutlarını büsbütün artırmıştı. Ama umudun ye'se dönüşmesi için bir kaç saatin geçmesi yetiyordu.
   <br/>
   <br/>
   DYP içindeki Yalım Erez hareketi siyasi hayatımız içinde yerini alırken çeşitli yorumları da beraberinde getirdi. Siyasi kulislerde DYP lideri Tansu Çiller'in Erez'i bir Truva atı gibi kullandığı en çok konuşulan değerlendirmeydi. ANAP'lı milletvekillerinden bu tezi seslendirenlerin sayısı da azımsanmayacak kadar fazlaydı. Çiller'in buradaki hedefi ise şu: Protokol gereği haziran ayında ortağı RP ile yeniden masaya oturacak olan DYP, başbakanlığı erken istemek için kendisine malzeme olarak kullanacak. İlk etapta başbakanlık için 2 yıllığına anlaşılsa da bir yıl sonra yapılacak değerlendirmede erken seçimin gündemine göre protokolün yeniden düzenlenmesi protokolün esaslarından.
   <br/>
   <br/>
   Başbakan Erbakan oylama sonrası yaptığı açıklamada 'Hükümetin 2000 yılına kadar devam edeceğini' söylese de, son gensoru DYP lideri Tansu Çiller'in eline büyük kozlar verdi. Protokolün yeniden düzenlenmesi amacıyla masaya oturduğunda Erbakan'ı zorlayacak kartları eline aldığını düşünen Çiller'in başbakanlığı alması için artık her şey hazır.
   <br/>
   <br/>
   Erbakan'ın kararı Türkiye'nin geleceğini etkileyecek
   <br/>
   <br/>
   Haziran ayı Refahyol hükümeti açısından bir kilometre taşı. Hükümetin şekli ve geleceği konusunda önemli kararların alınacağı zaman dilimi olacak. Başbakan Erbakan'ın vereceği karar sadece hükümeti değil, suni olarak nitelese de Türkiye'ye hakim olan yüksek gerilimin düşmesi ve ülkenin istikameti için de hayati değerde.
   <br/>
   <br/>
   Başbakan Erbakan hükümetin Meclis dışı güçler tarafından kuşatıldığının farkında. Yakın çevresine bunu açıkça ifade etmekten kaçınmıyor. 28 Şubat MGK toplantısının ardından yaşanan gelişmelerden rahatsız olduğu ve yönetme gücünü bazı kurumlarla paylaştığını çok güvendiği insanlara örneklerle anlatıyor. Bunlar 'Refahyol hükümet oldu ama iktidar olamadı' tezini haklı çıkaracak çapta. Erbakan'ın haziranda vereceği karar, gücü elinden alınmış başbakanlığı devam ettirip ettirmeyeceğiyle yakından alakalı. Zira, RP iktidar fakat bunun tam tersi ülkenin dört bir yanında tek parti dönemini hatırlatan uygulamalar yaşanıyor. Bu durum RP'li milletvekillerini fazlasıyla rahatsız ediyor. Herbirinden 'Böyle iktidar olmaktansa hiç hükümet olmamak daha iyi' sözlerini duymak mümkün. Erbakan'ın bu manzara karşısında düşüncesinin ne olduğu tam olarak bilinmese de kamuoyunda oluşan 'Her ne pahasına olursa olsun başbakanlıkta kalma' görüntüsü kendisi açısından hiç de içaçıcı değil.
   <br/>
   <br/>
   Erbakan'ın sıkıntısı bununla da bitmiyor. Yargıtay Başsavcısı'nın RP'nin kapatılması için dava açması Erbakan'ı iyice zor duruma soktu. Gensorunun reddedilmesinin ardından açılan davanın zamanlaması çok ilginç bulunuyor. RP'nin yedeği hazır: MSP. Ancak davanın açılmasında etkili olan çevrelerin hedefi kapatma kararını bir erken seçim öncesinde alarak RP'yi seçimlere sokmamak.
   <br/>
   <br/>
   Önümüzdeki hafta, öne alınan Askeri Şûra toplantısı var ve gündem tamamıyla irticai faaliyetler. Başbakan burada 15 komutanı irtica konusunda ikna etmek zorunda. Kulislere sızan bilgilere göre irticai faaliyetleri sebebiyle ordudan atılacak subay ve astsubayların sayısı küçümsenmeyecek kadar. Bunların ne kadarı başbakanın önüne konacak belli değil. Ancak irtica konusu görüşülürken Erbakan'ın çok zor anlar yaşayacağını şimdiden kestirmek mümkün. Bu çerçevede çok yaygın olmasa da askerlerin Erbakan'ın hükümetten çekilmesi için sert bir muhtıra verebilecekleri Ankara kulislerinde konuşuluyor.
   <br/>
   <br/>
   Başbakan Erbakan, Askeri Şûra'nın stresini ve yorgunluğunu üzerinden atamadan Milli Güvenlik Kurulu'nun toplantısıyla yüzyüze gelecek. Burada da gündem 28 Şubat kararlarının ne derece uygulandığı, dolayısıyla irtica ile ne derece mücadele edildiği. Önümüzdeki 10 gün hükümet ve Türkiye açısından kritik gelişmelere gebe.
   <br/>
   <br/>
   Erbakan'ın vereceği kararlar sadece partisini değil Türkiye'yi de derinden etkileyecek. Başbakanlığı Çiller'e vererek seçim takvimini başlatması hem kendisine yapılan baskıları hafifletecek hem de yüksek gerilimin düşmesine sebep olacak. Sadece kendisinden değil dış şartlar sebebiyle muktedir olamadığı için başbakanlık koltuğunu elinin tersiyle iterek yapacağı tercih seçimde şansını da artıracak. Kaldı ki bu aşamadan sonra hükümeti sürdürmek de zorlaşacak. Gensoruda hükümetin yanında yer alan BBP'nin desteği erken seçim şartına bağlıydı. Bazı DYP'liler de başbakanlığın DYP'ye geçeceği sözüyle ikna edildi. Erbakan inisiyatif elindeyken bir erken seçim kararı almazsa yeni bir gensoruda yıkılması mukadder görünüyor. Hükümet erken seçim için Meclis'te biraz zorlansa da kamuoyunda desteği var.
   <br/>
   <br/>
   İçinde bulunduğumuz zaman dilimi milad olacak çapta önemli. RP'nin kararı Türkiye'nin geleceğini de biçimlendirecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2612-tek-cikis-erken-secim.html), [web.archive.org (arşiv bağlantısı)](http://web.archive.org/web/20130523013355/http://www.aksiyon.com.tr:80/aksiyon/haber-2612-tek-cikis-erken-secim.html)
