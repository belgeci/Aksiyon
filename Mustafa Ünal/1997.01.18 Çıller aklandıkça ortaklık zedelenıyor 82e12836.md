# Çıller aklandıkça ortaklık zedelenıyor

*Mustafa Ünal 1997.01.18*

<font class="agenda2NewsSpot">
 Ortaklar arasına ilk soğukluk, Susurluk kazası ile ortaya çıkan ve bir ucunun DYP'nin en üstlerine kadar uzandığı iddia edilen çete tartışmalarında girdi.
</font>
<font class="newsDetail">
 ANAP lideri Mesut Yılmaz'ın başını çektiği muhalefet partileri Susurluk olayında bütün yolların DYP'ye çıktığını ısrarla öne sürmelerine karşılık RP cephesinden DYP'yi tatmin edecek cevap gelmedi. RP, muhalefetin iddialarını kabul etmedi ve Başbakan Erbakan cevap da verdi ancak ortağını aslanlar gibi savunmadı. Dil ucuyla yalanladı. Özellikle ANAP'ın sert çıkışları sonucu DYP'nin iyice köşeye sıkıştığı demlerde, RP'li yöneticiler tartışma ortamından kendilerini çekmeyi tercih ettiler.
 <br>
  <br/>
  RP'nin Susurluk olayındaki tutumu koalisyonu gözden geçirtecek bir durum arz etmiyordu DYP için. Ama görmezlikten gelinir gibi de değildi. Bu soğukluğu koalisyon ortakları arasında ilerde ortaya çıkacak büyük krizlerin ilk kıvılcımı olarak görmek mümkün. Susurluk olayının DYP'yi zor duruma düşürecek bir sürece girmesi durumunda RP'nin tutumu daha önemli hale gelebilir.
  <br/>
  <br/>
  RP açısından ise  Susurluk olayı iktidarını devam ettirmekle ilişkili. Aslında RP'liler bu konuda hiç de rahat değil. İktidarla Susurluk arasında sıkışmış durumda. Bir yanda Susurluk'tan gelen ve RP tabanının da içinde bulunduğu geniş halk kitlesini rahatsız eden pis kokular, diğer yanda iktidarda kalmak düşüncesi.
  <br/>
  <br/>
  RP, politikasını şekillendirirken ikisi arasında gidip geliyor. Ne iktidardan vazgeçebiliyor, ne de kendisinden beklendiği gibi Susurluk'un üzerine gidebiliyor. ANAYOL hükümeti sırasındaki muhalefeti hatırlanacak olursa RP'nin Susurluk'a karşı tutumunun ne denli zayıf kaldığı iyi anlaşılır. Siyasi kulislerde RP'nin Susurluk olayına bakışı değerlendirilirken sık sık muhalefetteki performansına göndermelerde bulunuyorlar.
  <br/>
  <br/>
  Ortaklar arasında Susurluk'tan kaynaklanan soğukluk ortadan kalkmadan DYP'liler barış turları adı altında partilerle görüşme süreci başlatıyorlar ve ardından sıkıntıyı tırmandırmaya yarayacak açıklamalar yapıyorlar. Önce DYP'nin klasiklerinden Esat Kıratlıoğlu konuşuyor. RP'li bakanların kadrolaşırken DYP'li bürokratları görevlerinden aldıklarını söylüyor. Girişimlerinin hiç olumlu sonuç vermediğini dile getiriyor ve bu tutumun ortaklığa sığmayacağını vurguluyor.
  <br/>
  <br/>
  Kıratlıoğlu, RP'nin kadrolaşma politikasının koalisyonu yeniden gözden geçirmeyi gerektirdiğini söylemesinin hemen ardından Çiller'e yakınlığı ile tanınan Hasan Ekinci, RP açısından kolay kolay hazmedilemeyecek sözler sarfediyor: "RP kafamızı bozmaya başladı. Ya yola gelirler ya da DYP olarak yeni yol buluruz." Ekinci'nin çıkışında Başbakan Erbakan'ın önde gelen cemaat ve tarikat mensuplarına konutta iftar vermesininin de etkili olduğu düşünülüyor.
  <br/>
  <br/>
  Kıratlıoğlu ve Ekinci'nin sözlerini RP'liler koalisyon ortakları arasında bir rahatsızlığın tezahürü olarak algılamıyorlar. RP Grup Başkanvekili Salih Kapusuz'un yorumu ilginç: "Hükümetin DYP kanadında bakan değişikliği sözkonusu. Bundan o arkadaşlar da haberdar. Bana öyle geliyor ki onların çıkışı bakanlık manevrası. Yani bakan olmak için böyle konuşuyor." Kapusuz'un yorumu pek taraftar bulmasa da, yabana da atılmıyor. Siyasi gözlemciler rahatsızlığın yanısıra bu tip çıkışların parti tabanını rahatlatma amacı taşıyacağına da dikkat çekiyorlar.
  <br/>
  <br/>
  Politikasını bu zamana kadar Çiller çizgisinde sürdürmüş Hasan Ekinci'nin çıkışı DYP kanadındaki rahatsızlığı apaçık ortaya koyuyor. DYP'lilerin RP'nin politikalarından  duydukları sıkıntıyı kamuoyuna duyurmalarının zamanlaması ilginç.
  <br/>
  <br/>
  ANAP'ın Çiller'i Yüce Divan'a göndermek amacıyla bastırdığı Tofaş, Tedaş ve malvarlığı dosyaları üzerindeki çalışmalar tamamlanma sürecine giriyor. İddiaları araştırmak amacıyla kurulan komisyonlar çalışmalarını tamamlıyor ve RP'li üyeler bazı sıkıntıların yaşanmasına rağmen Çiller'in aklanması yönünde oy kullanıyor. Özellikle Çiller'in malvarlığını araştıran komisyonun RP'li üyesi Sıddık Altay karar verirken çok zorlanıyor. Çiller'in aklanma sürecinde RP'liler ortaklığın gereğini yerine getiriyorlar ve DYP'lilerle birlikte oy kullanıyorlar. Şimdi geriye, komisyonlardan temiz olarak geçen Çiller'in Meclis Genel Kurulu'nda aklanması kalıyor.
  <br/>
  <br/>
  'Koalisyon RP'ye yarıyor, Biz bu işte zarar ediyoruz' tartışmalarının yapıldığı bir sırada DYP anlamlı bir girişimde bulunuyor. Genel Başkan Yardımcıları Necmettin Cevheri, Mehmet Gölhan, Hasan Ekinci ve Grup başkanvekillerinden Saffet Arıkan Bedük ve Ali Rıza Gönül'den oluşan heyet siyasi partilerle görüşme turlarına başlıyor. İlk görüşme ANAP'lılarla oluyor ve DYP'liler merkez sağın liderliği için amansız mücadele verdikleri ANAP'lılara ilginç mesaj veriyorlar: Aramızdaki kavgayı bırakalım ve uzlaşalım. Kavga başkasına yarıyor ve bu da Türkiye'nin lehine değil. Aramızda bir diyalog ortamı oluşturalım. Bu yakınlaşmayı genel başkan nezdinde tesis edebiliriz. DYP'lilerin kavgadan kârlı çıkıyor dediği başkası, ortakları RP. Bunun daha derindeki anlamı, koalisyonun sürmesi DYP ve ANAP'ın aleyhine, RP'nin lehine. Vakit varken gidişatı iki partinin de faydasına olacak şekilde değiştirebiliriz. Gelin  bunun hesaplarını birlikte yapalım.
  <br/>
  <br/>
  DYP'nin temas grubu üzerinde de değişik yorumlar yapılıyor. En çok merak edilen, grubun Çiller'in gönülsüzce evet demesiyle Necmettin Cevheri gibi ağır topların inisiyatifi dahilinde mi kurulduğu, yoksa Çiller'in talimatıyla mı oluştuğu. DYP'liler grubun mimarının Çiller olduğunu söylerken, siyasi gözlemciler RP'den rahatsız olan DYP'lilerin bir atağı olarak kurulmuş olabileceği ihtimalinin yabana atılmamasını söylüyorlar. Grup Çiller'in emriyle kuruldu ise iki amacın hedeflendiği düşünülüyor: Birincisi, RP'siz hükümet arayışları için zemin oluşturmak. Diğeri ise komisyonlardaki aklanmayı Meclis Genel Kurulu'nda da gerçekleştirmek için muhalefet partilerinin tutumunu yumuşatmak.
  <br/>
  <br/>
  Temas grubunun etkili ismi Mehmet Gölhan, görüşmelerinin hükümet arayışları çerçevesinde değerlendirilmesine şiddetle karşı çıkıyor. Ona göre tek hedef: Diyalog ortamı oluşturmak ve zaman zaman tırmanan siyasi tansiyonu düşürmek. Gölhan, 'Biz sadece ANAP'lılarla görüşmedik. Aralarında RP'nin de bulunduğu bütün partilerle görüştük. Hükümet arayışı gibi bir düşüncemiz olsa RP'lilerle niye görüşelim' diye soruyor ve Çiller'in genel kurulda aklanma düşüncesinden hareketle yola çıkıldığı yönündeki iddialara ise 'Kesinlikle hayır' diyor.
  <br/>
  <br/>
  RP Grup Başkanvekili Salih Kapusuz ise partisinin çok rahat olduğunu söylüyor ve DYP'nin isterse koalisyonu bozabileceğini belirtiyor. Kapusuz'u bu denli rahat konuşmaya iten Meclis'ten RP'siz bir hükümet çıkmayacağı düşüncesi. DYP koalisyondan ayrılırsa gündeme gelecek tüm formüllerde RP'nin ağırlıklı olarak yer alacağını kaydeden Kapusuz, bazı DYP'lilerin RP'nin ortaklığından şikayette bulunmalarına bir anlam veremediğini söylüyor.
  <br/>
  <br/>
  Oldukça kritik görülen güvenoylaması sırasında evet oyuyla hükümetin önünü açan 7 milletvekiline sahip BBP'nin ültimatomu, ortaklar arasındaki güven bunalımının iyice hissedildiği bir dönemde geldi. BBP'nin tavrı açık; askerlere yapılan zam diğer kesimlere de yansıtılmazsa desteği geri çekeriz. BBP'nin desteğini çekmesi ilk etapta hükümeti zora sokmaz, ancak kritik oylamalarda çok zor duruma düşebilir. Hatta bazı bakanlar için verilecek gensorularda BBP'nin tutumu hükümeti düşürebilecek noktaya ulaşabilir.
  <br/>
  <br/>
  Koalisyonda ortaklar arasındaki güven zedelenmiş durumda. Bu aşamada hükümeti bitirecek bir krize dönüşmeyebilir, ancak sıkıntının tırmandırılması durumunda bugünkü çıkışları sonun başlangıcı olarak görmek mümkün. Çiller, köprüyü RP ile geçiyor. Köprünün geçilmesi için çok kısa bir mesafe kaldı. Genel Kurul'daki oylamaların ardından DYP'de ciddi bir politika değişikliği gözlenebilir. Tabandaki RP rahatsızlığı üstte de taraftar bulabilir.
  <br/>
 </br>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-2168-33-ciller-aklandikca-ortaklik-zedeleniyor.html), [web.archive.org (arşiv bağlantısı)](http://web.archive.org/web/20120120012609/http://www.aksiyon.com.tr:80/aksiyon/haber-2168-33-ciller-aklandikca-ortaklik-zedeleniyor.html)
