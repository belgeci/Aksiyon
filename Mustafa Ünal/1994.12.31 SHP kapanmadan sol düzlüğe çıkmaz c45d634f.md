# SHP kapanmadan sol düzlüğe çıkmaz

*Mustafa Ünal 1994.12.31*

<div>
 <p>
  <font>
   1974’te Ecevit’in CHP’sinde il başkanlığı görevini kabul ettiğinde, bu görevi üstlenen en genç politikacı unvanını da kazanıyordu. 12 Eylül’de partisi kapatılınca uzun süre aktif siyasete ara verdi. Arkadaşlarının ısrarı üzerine SHP’ye katıldı ve çok geçmeden parti yapısının sağlıklı gelişmediğini görerek buradan ayrıldı. CHP üzerindeki yasak kalkar kalmaz gözünü kırpmadan o kapıya koştu.
   <br/>
   <br/>
   Arkadaşları yüzlerini eski kavgalara, koltuk arayışlarına yani SHP’ye çevirince büyük hayal kırıklığına uğradı ve genel sekreterlikten ayrılarak köşesine çekildi. Bir arayış içindeydi fakat aradıklarını bir türlü bulamıyordu.
   <br>
    <br>
     Ertuğrul Günay’dan sözediyoruz. Günay, sol partilerde önemli görevlerde bulundu ama çok farklı çizgi izledi. Günay, bugün önemli kararların arefesinde bulunuyor. Sol partilerin günahlarına ortak olmak istemiyor. Şimdi ya 12 Eylül öncesindeki lideri Bülent Ecevit’e gidecek ya da aktif siyasetten el etek çekecek.
     <br>
      <br>
       Ertuğrul Günay, sorularımızı fırsat buldukça uğradığı  yeğeninin avukatlık bürosunda cevaplandırdı ve yüzünden eksik etmediği gülümsemesiyle çok değişik solcu tipi çizdi:
       <br>
        <br>
         — 12 Eylül öncesi Ecevit’le birlikteydiniz. Daha sonra SHP, oradan CHP’ye geçtiniz ve önemli görevlerde bulundunuz. Sanki bir arayış içindesiniz. Sol partilerde arayıp da bulamadığınız nedir? Neyin peşindesiniz?
         <br/>
         <br/>
         Benim 1980’den sonra siyasi partiler kurulurken özlediğim bir şey vardı: 1980 öncesi siyasi kutuplaşmalar yanlış ve yapaydı. Madem siyasi partileri yeniden tarif ediyorduk, suni kutuplaşmaları ortadan kaldıran bir oluşuma gitmeliydik. Böyle bir siyasi ortamı arıyordum. SODEP’in kurulduğu günlerde içine katılmamakla birlikte çalışmaları yakından izledim ve SODEP gibi Batı kökenli bir parti ismi yerine, Demokrat Halk Partisi adını önerdim. Bu iki kavram 12 Eylül öncesi iki ayrı kutubun elinde kalmıştı. Kabul edilmedi, Batı kökenli bir isim bulundu. Ben Türkiye’de halkı barıştıracak, toplumu doğru saflarda toplayabilecek bir halk hareketini aradım. Cumhuriyet kendine göre bir yönetim oligarşisi oluşturdu. Halk Türkiye’nin yönetimine yeteri kadar katılmadı. Bu suni ayrımları ortadan kaldıran, siyasete halkın günlük yaşamında anlam ifade eden yeni kavramları tartışmayı getiren arayışların peşindeyim.
         <br/>
         <br/>
         — Türkiye’de sol belki de tarihinin en zor günlerini yaşıyor. Sürekli geriliyor. Solun bu hale düşmesinin sebepleri nelerdir? Sorumluları kimlerdir?
         <br/>
         <br/>
         Sol yanlış kamplaşmaları kıramadığı için sıkıntı yaşıyor. Sola en büyük zararı SHP verdi. 1989’da halk yerel yönetimlerin tümünü SHP’ye verdi. Aradan 5 yıl geçti, şimdi barajı geçip geçemeyeceği tartışılıyor. Halk yerel yönetimleri verirken sistemin olumsuzlukları, yolsuzlukları ortadan kalkacak diye düşünüyordu. Tam tersine eski dönemdeki yolsuzlukları aşan hırsızlıklar yaşandı. Olumsuzluklar, yasaklar aynen sürdü. SHP’nin solu temsil etmesini ortadan kaldırmadan ben solun düzlüğe çıkacağına inanmıyorum. SHP parti olmaktan çok, bir gürültülü kalabalık. Solun şu anki zafiyeti bölünme değil, yıpranmadır. Ne yazık ki sol şu anda yolsuzluklara karşı erdemi, bölücülüğe karşı milli birliği çağrıştırmıyor. Eskimiş ilkel bir takım motiflerle siyaset yapmayı çağrıştırıyor. Kendinden önceki çürümüş örneklere benziyor.
         <br/>
         <br/>
         — Türkiye’deki siyasi ortam solun yükselmesi için çok elverişli. Savunduğu ilkeler bakımından solun oyları yüzde 30’ların çok üstünde olması gerekmiyor mu?
         <br/>
         <br/>
         Solun yüzde 30’lara tıkanmasının ideolojik birtakım sebepleri var. Aslında sol işçisinden memuruna, köylüsünden emeklisine kadar emeğiyle geçinen insanı temsil etmek iddiasını taşıyor. Bugünkü siyasi tablo tersine. Sol oylar yüzde 70, sağ ise yüzde 30 olmalı. Ama sağ ve sol kavramları bizde siyasette ifade ettiği anlamları çağrıştırmıyor. Sol bizim dilimizde geleneksel olarak olumsuzluğu çağrıştırıyor. Ben buna oldum olası karşı çıktım. Bu sözcükler Fransız ihtilalinde ortaya çıktı. Ama baştan kendisine sol diyenler kazıklanmışlardır. Düzeni savunanlar, kralcılar din adamları sağı temsil etmişler, yeni düzen taraftarları cumhuriyetçiler, burjuva sınıfı solu oluşturmuş. Bu bilinçsiz, tesadüfi bir ayrım değil. Fransızca’da, Ingilizce’de, Almanca’da da sağ sözcüğü doğruyu, haklıyı, sol da eğriyi, aykırılığı çağrıştırıyor. Türkiye’de de halk sağı kutsal, saygı, değer ,önce atılan ayak adımı kabul ediyor, solu da pek makbul saymıyor.
         <br/>
         <br/>
         — Türkiye’de sol partiler halkın geleneksel değerlerine karşı politika oluşturuyor. Kendini sol diye tanımlayan siyasiler ve aydınlar halkın mukaddeslerine özellikle de dini değerlerine kayıtsız kalmakla yetinmiyorlar, tavır alıyorlar. Size göre solun dinle ve dindarlarla ilişkisi nasıl olmalı?
         <br/>
         <br/>
         Türkiye’nin sağı sağ solu da sağ bence. Sol tutucu bazı kalıplar içinde, sağ ise üzerine oturduğu zengin tarih birikiminin farkında değil, ufku yok. Türkiye’de yerli düşünce felsefe üretimi yok. Ne varsa dışarıdan alıyoruz. Din meselesine solun bakışı tamamen dışarıdan kopya. Bizim dinimiz emeğe saygı gösteren dindir. Islamda din adamının bir sınıfı yok, toprakları da yok. Bizim camilerimizin paylaşılması gereken mülkleri yok. Yani dini merkezlerimiz Batı'daki kiliseden çok farklı. Batı'da din adamı sınıfı aristokrasinin bir unsuru. Solun Batı'da toprak sahiplerinin din adamlarını karşısına alması bir ekonomik zorunluluk. Türkiye’de böyle bir şey yok, Islam dünyasında da yok. Fakat biz kendi şartlarımıza göre düşünmek yerine tercüme ile ideoloji aktardığımız için Batı'da ne oluyorsa biz de o şekilde, oradaki emek hareketi dine nasıl bakıyorsa bizde de aynı bakıyoruz. Halbuki Batı'daki kilise ile bizdeki cami çok farklı. Solun işe buradan başlaması, dine toplumumuzun içinde aldığı yer itibarıyla bakması gerekir. Böyle baktığımız zaman ben kavga etmek yerine barışmayı ve onunla bir safta olmayı çok daha kolay buluyorum. Ama ne yazık ki Türkiye’de bu konuda bir sorun var.
         <br/>
         <br/>
         — Mümtaz Soysal’ın SHP Genel Başkanlığı’na hazırlandığına ilişkin iddialar var. Soysal, SHP’yi kurtarabilir mi?
         <br/>
         <br/>
         Mümtaz Soysal başa geçince SHP düzelir mi? Sanmıyorum, bunlar boş uğraşlardır. Benim SHP’nin üzerinde Karayalçın’dan daha fazla emeğim var. Birarada bulunmaması gereken bir dolu unsur onun içinde. Benim CHP—SHP birleşmesine karşı çıkışım da bundandır. CHP de kendi adını SHP’ye vererek SHP’yi kurtarmaya çalışıyor.
         <br/>
         <br/>
         — SHP’nin hükümet içindeki tutumunu nasıl buluyorsunuz?
         <br/>
         <br/>
         SHP başka türlü varlığını sürdüremeyecek halde olduğu için koalisyonda mecburcu durumda. Aksi halde  varlığını devam ettiremez. Koalisyondan atsalar, kovsalar süründürseler gitmez,  tahammül eder. Çünkü koalisyonun SHP’ye değil, SHP’nin koalisyona ihtiyacı var.
         <br/>
         <br/>
         — Kendinizi solun neresinde görüyorsunuz?
         <br/>
         <br/>
         Ben solun neresinde olduğumu değil, siyasetin neresinde bulunduğumu söyleyeyim. Çünkü sol ve sağ kavramlarını eskimiş buluyorum. Dünya iki tane kavrama göre tarif edilemez. Ben kendimi halkın yanında, alınterinin yanında, namuslu yaşamanın yanında görüyorum. Ben biraz da bu arayışı temsil ediyorum. Bizim kendimizi ifade sorunumuz var. Bunun önünde engeller var. En önemlisi halkın diniyle, gelenekleriyle kavga ediyor görüntüsü.
         <br/>
         <br/>
         — Gönlünüzde liderlik, mesela solun liderliği yatıyor mu?
         <br/>
         <br/>
         Herkes bulunduğu alanda etkili olmak ister. Hepimiz kendimize göre bulunduğumuz yerin lideriyiz. Ben kendimi hep küçük ölçeklerden büyüyen ölçeklere doğru bir alanın lideri olarak gördüm. Şu anda bir partinin başına geçme hayali içinde değilim ama bir düşünceyi doğru dürüst bir dille anlatma gibi bir derdim var. Hacca giden bir karınca gibiyim. Türkiye’de benim gibi düşünen insanların sesi çok daha sınırlı alanlarda gözüküyor. Benim yaptığım zor bir iş, akıntıya kürek çekiyorum ama ne yapalım. Düzenin bütün nimetlerini paylaşan solculara ben sol demiyorum. Eğer onlar sol ise ben sol değilim.
         <br/>
         <br/>
         — Rotanızı yeniden Ecevit’in DSP’sine doğru çevirdiniz. Neden?
         <br/>
         <br/>
         CHP ile DSP’yi birleştirip başına Bülent Ecevit’i geçirmek Türkiye’nin hayrına olur diye düşünüyordum. Çünkü o zaman SHP’nin sağılıklı unsurları da bize gelirdi. Bu yol gittikçe tıkanıyor.1992’de CHP’yi kurmak, 1922 yılında CHP’yi kurmaktan farklı olmalıydı. Biz CHP’yi kökü Türkiye tarihinin derinliklerinde, yüzü gelecekte bir parti olarak kuralım diye düşündük. Katiyyen yüzümüzü SHP’ye dönmemeliydik. Ben bu anlayış içinde CHP’de genel sekreterlik görevini kabul ettim. Ne yazık ki CHP’de bazı arkadaşlarımız yüzlerini  SHP’ye, eski kavgalarına, koltuk beklentilerine çevirmekten  geri durmadılar. Ne SHP'de, ne CHP’de halkı yeniden kaynaştıracak, barıştıracak, yeniden saf tutmasını sağlayacak, siyasi akım oluşmadı. Ben CHP kurultayında son defa bu yöndeki çabamı gösterdim. Ama CHP benim anlattıklarımın yönünde değil de, SHP’ye gitmekte kararlı gözüküyor. Bu durumda kopma kaçınılmaz gibi. Artık ya aktif siyaseti bırakacağım ya da Ecevit’e katılacağım.
         <br/>
         <br/>
         <br/>
         <br/>
         "Beş vakit namaz kılınan evde büyüdüm"
         <br/>
         <br/>
         <br/>
         <br/>
         — Günleriniz nasıl geçiyor?
         <br/>
         <br/>
         Günlerim genellikle okumakla geçiyor. Aileme çok düşkünüm.
         <br/>
         <br/>
         — Solun aksine din ve dindarla aranızın iyi olduğu kulağımıza geldi?
         <br/>
         <br/>
         Evet dindarlar ve dini değerlerle aram iyidir. Ailemizde sürekli 5 vakit namaz kılan bulunurdu. Anadolu’da her evde de böyledir. Ordu’ya gittiğimde annemin namaz kıldığını görürüm. Denk düşerse, iyi bir cami görürsem girer, namazı kılarım. Istanbul’a her gittiğimde camileri ziyaret ederim. Bazı siyaset adamlarının yaptığı gibi camiye giderken yanımda gazeteci götürmem, o benimle Allah arasında kalsın isterim.
         <br/>
         <br/>
         — 12 Eylül”den sonra bir süre namaz kaldığınıza dair iddia var?
         <br/>
         <br/>
         12 Eylül olduğunda ben 33 yaşındaydım. Benim namazla, camiyle tanışıklığım 7 yaşından önce başlıyor. Ibadet insanın vicdanı ile ilgilidir. Ben bu konuda vicdanen rahatım. Inaçlarım var, ibadetlerim biraz zayıftır. Affetmek Allah’a mahsustur.
         <br/>
         <br/>
         — Maddi durumunuz nasıl?
         <br/>
         <br/>
         Maddi durumum hayatımı idame ettirecek kadar. Borcum yok, birikimim de yok. 1980 sonrası sıkıntı çektik. Eşimin maaşı ve ailemin dayanışmacı geleneğiyle idare ettik.
         <br/>
         <br/>
         — Türkiye’de politikacı olmak nasıl bir duygu?
         <br/>
         <br/>
         Türkiye’de politikacı olmak zor iştir. Bu ülkede hiç işadamı asılmamıştır ama bir başbakan idam edilmiştir. Ekonomik suçlardan baskı altında kalmazsınız, siyasetin ağır bedelleri vardır. Keyifli ve zor yanları vardır.
         <br/>
         <br/>
         — Milletvekilliği ve belediye başkanlığı...Tercihiniz?
         <br/>
         <br/>
         Ben millevekili olduğum zaman önce belediye başkanı olmadığıma hayıflanmıştım. Çünkü belediye başkanı insanla daha yüzyüze, toplumla içiçe oluyor. Bana hala belediye başkanlığı çok cazip geliyor.
         <br/>
         <br/>
         — Kitaplarla aranız nasıl?
         <br/>
         <br/>
         Galiba dünyada bir tek kitaplarla aram iyi. Ihanet etmeyen bir tek onlar. Cemil Meriç’in Bir Dünyanın Eşiğinde kitabını ve Idris Küçükömer’in külliyatını okuyorum. Herkesin aldığı gibi Orhan Pamuk’un kitabını aldım ama okumadım. Medya bazen kitap da aldırtıyor.
         <br/>
         <br/>
         — Türk aydınını nasıl buluyorsunuz?
         <br/>
         <br/>
         Bizde büyük ölçüde tercüme anlayış var. Batı’dan alınan kalıplar çerçevesinde bakma hastalığı var bizim aydınımızda. Bir yazar ‘Türk aydını Osmanlı’nın tercüme odasında doğdu’ diyor. Onun için yerli olamadı. Bizim aydınımız biraz Hindistan’daki Ingilizler’e benziyor. Çok iyi yaşıyorlar ama bizden değiller.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 113 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21308), [web.archive.org (arşiv bağlantısı)](http://web.archive.org/web/20060516194509/http://www.aksiyon.com.tr:80/yazdir.php?id=21308)
