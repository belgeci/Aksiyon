# Yemen, Libya olmak istemiyor

*Mehmet Yaman - Yusuf Acar 2011.04.11*

<font class="agenda2NewsSpot">
 Ocak ayından beri değişim sancısı yaşayan Yemen’de muhalifler ve rejim yanlıları, ülke bütünlüğünün korunması ve dış müdahale karşıtlığı hususlarında birleşiyor.
</font>
<font class="newsDetail">
 <p>
  <p class="MsoNormal">
   Ortadoğu’yu saran halk devrimleri Tunus ve Mısır’da rejim değişimini başarırken, ateşin sıçradığı diğer ülkeler kaynamaya devam ediyor. Libya dış güçlerin de müdahil olduğu bir iç savaşı yaşarken, Arap ülkelerinin sokaklarında reform ve değişim sesleri yankılanıyor. Haftalardır ayakta olan bir ülke de Yemen. Ülkemizden çok uzakta ama bize çok yakın olan, ‘gidenin dönmediği’ Yemen’deki değişim sancısını yerinde gözlemleyerek ülkenin nereye doğru gittiğini anlamaya çalıştık.
  </p>
  <p class="MsoNormal">
   Havada bulut yok, bu ne dumandır? / Mahlede ölüm yok, bu ne figândır? / Şu Yemen elleri ne de yamandır! / Ah o Yemen’dir, gülü çemendir. / Giden gelmiyor, acep nedendir?
  </p>
  <p class="MsoNormal">
   Yemen deyince aklımıza hep bu türkü gelir de neden oraya gidenin gelmediğini tam bilmeyiz. Yemen sadece I. Dünya Savaşı’nda binlerce Osmanlı askerinin şehit olduğu bir bölge değil. Türklerin Yemen’le bağı Yavuz Sultan Selim zamanına dayanıyor. Osmanlı fetihlerini Mısır’a uzatan Yavuz, 1517’de İskender Paşa’yı Yemen Valisi olarak tayin etmiş. O tarihten cihan harbinin bitmesini müteakiben 1919’a kadar 400 seneden fazla bir süre Türk varlığı Yemen’de sürmüş. 4 asırda on binlerce evladı bu topraklarda şehit düşen Osmanlı için, kutsal topraklardaki Mekke ve Medine’nin korunması adına Yemen stratejik önemi haizdir.
  </p>
  <p class="MsoNormal">
   Kızıldeniz’in girişine hâkim Aden Körfezi ve coğrafi konumu ile Yemen, Arap Yarımadası’nın savunması adına büyük önem taşır. Bu nedenle payitaht, 7. Kolordu’yu buraya konuşlandırır. Osmanlı, Yemen’e ilk girdiği günden itibaren bölgedeki kabile yapısı ve isyanlarla mücadele etmiş. Gerek bu isyanlarda, gerekse de sürekli kabile liderlerini ayartıp kendi safına çekmeye çalışan başta İngilizlerle ve emperyal güçlerle çatışma ve savaşlar sürgit devam etmiş ve Anadolu’dan giden nice genç filiz bu topraklara düşmüş.
  </p>
  <p class="MsoNormal">
   Kuzey Yemen, Osmanlı’dan kopuş sonrasında, yaklaşık 10 asır ülke yönetiminde etkili olan Şiiliğin bir kolu Zeydi imamların kontrolüne geçerken, Aden Körfezi ile Kızıldeniz’e ve Hint Okyanusu’na açılan Güney Yemen, 1967’ye kadar İngiliz sömürgesinde devam etmiş. Kuzey ve Güney’in birleşmesi ise 1990’da gerçekleşmiş.
  </p>
  <p class="MsoNormal">
   Yemen’de rejim karşıtları gösterilerini Sana Üniversitesi önündeki Tağyir (değişim) Meydanı’nda yapıyor. Arap ülkelerinin çoğunda Tahrir (özgürlük) meydanı var. Başkent Sana’daki Tahrir Meydanı, Cumhurbaşkanı Ali Abdullah Salih taraftarlarınca doldurulmuş. Kahire’deki isyanın merkezi olarak dünyaca meşhur olan Tahrir Meydanı’ndaki göstericilerin başarısı, Yemenli yetkilileri harekete geçirmiş görünüyor. Tahrir Meydanı rejim yanlılarının kontrolünde ve onlar yabancı basına karşı pek dost canlısı değil. O yüzden fotoğraf makinelerimizi oraya götüremiyoruz. Tağyir hafta içi Tahrir’e göre daha kalabalık. Cuma günleri ise iki meydan da hıncahınç doluyor.
  </p>
  <p class="MsoNormal">
   Yemen’deki protesto gösterileri Tunus olaylarından hemen sonra başladı. İşsizlik, yoksulluk ve yolsuzluklara karşı yapılan gösterilerin hedefinde Cumhurbaşkanı Salih vardı. 27 Ocak’taki ilk büyük gösteride Salih’in istifası istendi. 2 Şubat’ta Salih, 2013’te yapılacak seçimlerde yeniden aday olamayacağını açıkladı. Açıklamadan tatmin olmayan eylemciler, ertesi gün ilkinden daha büyük bir gösteri düzenledi. Aynı zamanda Salih’in partisi Genel Halk Kongresi taraftarları ve askerler cevap niteliğinde gösteriler düzenliyordu. 18 Şubat’ta Sana dışında Taiz ve Aden’de de Salih karşıtı gösteriler düzenlendi. 11 Mart’ta Sana’daki gösterilere güvenlik güçlerinin müdahalesi sonucu 3 gösterici öldü. Gösteriler sürüyor, Salih muhalif parti ve kesimlerin temsilcileriyle görüşüyordu. Ortaya bir çözüm paketi konmuş ve bunun uygulanması istenmişti. Ancak bu paket hayata geçirilemedi. Ancak 18 Mart Cuma günü Tağyir’deki muhaliflere yapılan kanlı baskın ülkede dengelerin değişmesine neden oldu. Muhalifler, 50’den fazla göstericinin öldüğü kanlı eylemden Salih’i sorumlu tuttu. Yemen Âlimler Birliği’nden Abdullah Zindani, meydanın etrafında yakalanan 18 kişinin yanlarında Kanas silahları bulunduğunu ve bunların Cumhurbaşkanlığı Özel Birlikleri’ne bağlı olduklarını ileri sürüyor.
  </p>
  <p class="MsoNormal">
   Yemen’in en büyük avukatlarından ve muhaliflerin önde gelen isimlerinden Halit el-Ensi olayla ilgili olarak Salih’i suçluyor: “Biz 18 Mart günü cuma namazını kılıyorduk. Cumhurbaşkanı Salih helikopterinden bizi izliyordu. Biz namazdan sonra helikoptere yönelik hareketlerimizle Salih’in ülkeyi terk etmesi ve görevini bırakması için protesto ettik. Bu baskını yapanlar askerler ve baltacılar grubudur. Bu kadar kan aktıktan sonra biz ona artık cumhurun reisi diyemeyiz. Eğer bu kanlı baskında onun eli yoksa ispatlasın, biz de ona güvenelim.”
  </p>
  <p class="MsoNormal">
   Genel Halk Kongresi Genel Komisyon Üyesi ve eski Cevf Valisi Hüseyin Ali Hazib ise 18 Mart olayının göstericilerin meydanın dışına doğru taşmak istemelerinden kaynakladığını iddia ediyor: “Bu mevzu tamamen yargıya intikal etmiş durumda. Bu olaya ilişkin 18 kişi tutuklandı. Bizim bildiğimiz kadarıyla göstericilerin meydandaki alanını biraz daha genişletmek istemesi üzerine orada oturan Yemenli vatandaşların özel mülklerine tecavüz etmelerinden kaynaklandığını söyleyebiliriz.” Muhalifler ise yönetimin yalan söylediğine inanıyor ve kendilerinin kesinlikle barışçıl gösteriler yaptıklarına ve meydana silah sokmadıklarını iddia ediyor.
  </p>
  <p class="MsoNormal">
   18 Mart olayından sonra Yemen muhalefetinin Salih’le bir uzlaşmaya varılacağına dair inancı kalmadı. Her ne kadar Salih, hükümeti görevden alıp ortamı yumuşatmaya çalışsa da olayların bir başka önemli sonucu ordunun önde gelen komutanlarının ve birliklerinin muhalifleri desteklemeye başlaması. Komutanlar bunun bir darbe olmadığını ve sadece göstericilerin halkın taleplerini desteklediklerini söylese de askerlerin destek vermesi muhaliflere büyük güç sağlamış durumda. Askerler şu anda bir darbe girişiminde bulunmadı ama Salih’e şiddete başvurmaması yönünde güçlü bir mesaj verdi. Salih ise darbe girişimin ülkeyi iç savaşa sürükleyebileceği, Yemen’in Somali gibi olacağı uyarısında bulundu. Daha önce 2013’teki seçimlerde aday olmayacağını açıklayan Salih, bu gelişmelerden sonra 2012’nin başında erken seçim yapılabileceğini ve ülkeyi seçime kadar taşıyabileceğini söyledi. Salih, 22 yıl önce Kuzey ve Güney olarak iki ülke olduklarını, iktidarı muhaliflere vermesi hâlinde ülkenin üçe, hatta dörde bölüneceğini öne sürüyor.
  </p>
  <p class="MsoNormal">
   İktidar partisi de Ali Abdullah Salih’in reform teklifleri doğrultusunda parlamenter sisteme dayalı yeni anayasa taslağını oluşturacak yeni bir hükümetin kurulması önerisinde bulundu. Ancak Salih yönetiminin attığı tüm bu adımlara karşın, muhalefetin 32 yıllık iktidarının ardından ve özellikle 18 Mart olaylarından sonra Salih’e güvenmediği görülüyor. Halit el-Ensi, “Yaklaşık 20 yıldır bu konuyu konuşuyoruz. Fakat bir çözüme gidilmedi. Çünkü masada hep yalan söyleyenler oldu. Bu kadar kan ve ölümden sonra onun elini sıkmak çok zor.” sözleriyle muhalefetin
   <span>
   </span>
   bakışını özetliyor.
  </p>
  <p class="MsoNormal">
   Sana Üniversitesi Türk Dili ve Edebiyatı Öğretim Üyesi Prof. Dr. Mevlüt Uyanık, Salih’in oldukça zekice bir taktik izlediğini düşünüyor. Yemen’de Mısır veya diğer Arap ülkelerindekine benzer bastırılmış muhalefet olmadığını iddia eden Uyanık, hemen tüm muhalefet partilerinin özel yayın organları olduğu bilgisini veriyor. Sokaktaki göstericilerden ayrı olarak kurum niteliğindeki partilerin Salih’in gitmesine odaklanmak yerine halkı tatmin eden öneriler getirmesi gerektiğine dikkat çeken Uyanık, muhalefetin bu konuda başarısız olduğuna inanıyor. Muhalefetin “önce sen git, sonra bakarız” yaklaşımına karşı Salih’in yönetimi kolayca bırakmayacağını kaydeden Uyanık, mevcut yönetimin Kuzey-Güney ayrışması ve ülkenin iç savaşla Somali’ye döneceği düşüncelerini kullanarak durumu kilitlediğini vurguluyor.
  </p>
  <p class="MsoNormal">
   Bunun dışında ülkenin kuzeyinde yer alan Husi aşiretinin merkezî hükümete direnişi, ülkedeki kabile yapısı ve baba tarafından Yemenli olan Usame bin Ladin’in El-Kaide’sinin ülkedeki etkinliği, Yemen’in geleceğine yönelik büyük tehditler olarak görülüyor. Ancak muhalifler de rejim yanlıları da ülkenin Libya olmayacağına ve dış müdahale olmadan kendi içlerinde bir çözüme varacaklarına inanıyor. İki taraf da ülkenin bölünmeden ve bir bütün olarak devam etmesine gayret ediyor.
  </p>
  <p class="MsoNormal">
   EYLEMLERE GAT MOLASI! Her iki meydanda insanlar ev hayatlarını çadırlara taşımış durumda. Tahrir’deki sıkıntılı durumdan dolayı bir yabancı olarak çok fazla içlerine giremesek de Tağyir’de çadırların içerine kadar girebiliyoruz. Mutfak eşyaları getirilmiş, çanak antenler kurulmuş ve uydu televizyonları seyrediliyor. Eylemlerin dışında kalan zamanlarda, bazen çadırların arasında futbol oynuyor, bazen de bellerine taktıkları geleneksel bıçakları Cembiye ile sergiledikleri yöresel danslarla eğleniyorlar. Bazen rejim yanlısı baltacıların saldırılarına maruz kalıyorlar. Birkaç gün evvel baltacılar meydanlarına girmek isteyince olaylar çıktı ve baltacılar arabalarını bırakarak kaçmak zorunda kaldı. Muhaliflerin bulunduğu meydanda kurulan acil servis hizmeti dikkatimizi çekiyor. Yaralanan eylemcilerin ilk tedavisi burada gerçekleştiriliyor. Acil serviste görev yapan Doktor Velit El Şuaybi, silah ve sopa ile yaralananları tedavi ettiklerini belirterek önceleri daha çok yaralı geldiğini, şimdi ise günde 20 kişinin tedavisini yaptıklarını söylüyor.
  </p>
  <p class="MsoNormal">
   Meydanda erkekler kadar kadınların da etkili olduğunu görüyoruz. Ametül Alim el-Fazil (25) evi meydana yakın olduğundan eylemlere çocuğu ve eşiyle katılıyor. İki aydan beri meydanlarda olduğunu söyleyen Fazil, amaçlarının Yemen’i Abdullah Salih’ten kurtarmak ve ülkenin refaha ermesi olduğunu söylüyor. Salih’ten sonra gelecek kişiden Allah’ın nizamına uygun olarak ülkeyi yönetmesini ve adaletli olmasını istiyor. İyi bir eğitim almak istedikleri söyleyen Fazil, “Allah’ın bize lütfetmiş olduğu hayatı güzel bitirmek istiyoruz. Kendimizi insan olarak görmek istiyoruz. Önceden gözümüz açık değildi. Neyin ne olduğunu bilemiyorduk. Teknoloji gelişti ve artık internetimiz var. Dünyada neyin ne olduğunu biliyoruz.” diyor.
  </p>
  <p class="MsoNormal">
   Gerek Tahrir’de gerekse Tağyir’de ortak olan bir şey var, o da gat çiğneme molası. Öğlen saatlerinde çadırlara veya gölgeye çekilen genç yaşlı herkes 4-5 saat uyuşturucu etkisi olan gat otu çiğniyor. Ağızlarında gat varken adeta dünyadan soyutlanıyorlar. Sadece meydanlarda değil, hemen her yerde hayat durma noktasına geliyor. Aylık ortalama gelirleri 100-200 dolar arasında değişen insanlar gelirlerinin büyük kısmını gata ayırıyor. Meydanlarda eylemlerine ara vererek gat çiğnemeye çekilen insanları görünce Yemen’de bir devrim gerçekleşmesine pek ihtimal veremiyoruz!
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29145-213-yemen-libya-olmak-istemiyor.html), [web.archive.org (arşiv bağlantısı)](http://web.archive.org/web/20110830104820/http://www.aksiyon.com.tr:80/aksiyon/haber-29145-213-yemen-libya-olmak-istemiyor.html)
