# Keçeli bürokrat

*Gökhan Kulaş 2005.04.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yaşar Cengiz Çınar, Hazine Müsteşarlığı'nda çalışan bir bürokrat. Geleneksel Türk keçe zanaatına gönül veren Çınar, şimdi yaptığı keçe tablolarıyla bunu bir sanata dönüştürüyor. 50 yaşından sonra başladığı sanat hayatında şimdi "keçe ressamı" olarak tanınıyor.

Yaşar Cengiz Çınar, Hazine'de çalışan bir bürokrat. Asıl görevi dışında onu ön plana çıkaran bir başka özelliği daha var. O da geleneksel Türk keçe zanaatını, yaptığı keçe tablolarıyla sanata dönüştürmesi.
  </font>
 </div>
 <div id="newsText">
  <font class="detail-text">
   50 yaşından sonra başlayan sanat hayatı ile Yaşar Cengiz Çınar, "keçe ressamı" olarak anılıyor artık.
   <br/>
   <br/>
   Hazine Müsteşarlığı Teşvik Uygulama Şube Müdürlüğü'nde çalışan Çınar'ın yaptığı keçe tabloları yağlı boya resimlerden ayırt etmek hayli zor. Hobi olarak başladığı sanat şimdi onda tutku haline gelmiş. Hazine'deki mesâisinden kalan zamanın büyük kısmı, atölyeye dönüştürdüğü küçük bir odada renkli keçelerle geçiyor.
   <br/>
   <br/>
   Yaşar Cengiz Çınar'ın bu sanata ilgisi bir yurtiçi gezisiyle başlar. Görüştüğü keçe ustalarının geleceğe yönelik karamsar fikirlerinden etkilenir. Ankara'ya döndüğünde ilk iş olarak internetten keçe sanatını araştırmaya başlar. Ancak, Türk geleneksel el zanaatı olan keçecilikle ilgili sadece Kültür Bakanlığı ile birkaç üniversitenin sitesinde küçük bilgilerin yer aldığını görür. Bu kez yabancı sitelerde araştırma yapar. Aradığı birçok ayrıntıyı bu sitelerde bulur.
   <br/>
   <br/>
   Zanaat, ancak sanatla yaşar
   <br/>
   <br/>
   Hemen her türlü teorik bilgiyi yabancı internet sitelerinden öğrenen Çınar'ın keçeciliğe ilgisi daha da artınca, bu el sanatıyla uğraşmaya karar verir. ABD kaynaklı sitelerde sık sık Mehmet Girgiç ismiyle karşılaşır. Araştırmalarını biraz derinleştirdiğinde karşısına Konyalı, ilkokul mezunu bir keçe ustası çıkar. Türkiye'de neredeyse hiç tanınmayan; ama başta ABD olmak üzere Avrupa ülkelerinde çok iyi bilinen Mehmet Girgiç'le tanışmak için Konya'ya gider. Onun, sıradan bir keçe ustası olmasının ötesinde keçeye olan tutkusu, idealleri ve ufkuna hayran kalır. Mehmet ustadan keçeciliği öğrenmeye başlar. Yaşar Cengiz Çınar, bir yıl boyunca hafta sonları Ankara-Konya arasında mekik dokur, keçeciliğin temel prensiplerini öğrenir. Evinin bir köşesinde küçük bir atölye hazırlar ve öğrendiklerini uygulamaya başlar.
   <br/>
   <br/>
   Bir yıldır keçe sanatıyla uğraşan Yaşar Cengiz Çınar, "Eve geldiğimde eğer yorgunsam keçe yaparım." diyor. Keçeyle uğraşırken vaktin nasıl geçtiğini bilmediğini vurgulayarak, yüne dokunmanın, canlı renklerin ruhunda iz bıraktığını ve kendisinde resim yapma coşkusunu kamçıladığını belirtiyor: "Keçede her zaman sizi bekleyen bir sürpriz vardır. O sarılı keçe açıldığında sizi farklı şeyler karşılayabilir. Bence keçenin insanı etkileyen tarafı da bu." Keçeciliğin anaokullarında pedagojik bir araç olarak kullanılabileceğini savunan Çınar, Batıülkelerinde, anaokulu öğrencilerinin el becerisini geliştirmede bu zanaattan faydalanıldığını belirtiyor.
   <br/>
   <br/>
   Çınar, yaptığının keçecilik olmadığını, keçeciliğin temel prensiplerine dayanarak, objeleri, eski figürler ve peyzaj motiflerini keçeden tablolara dönüştürdüğünü belirtiyor. Keçeciliğin bu şekilde sevdirileceğini savunarak, "Bence zanaatlar bu şekilde yaşar." diyor. Keçe tablolar için hammaddelerini ustası Mehmet Girgiç'in aracılığıyla Konya'dan getirdiğini belirterek, "Kaliteli keçe, kuzuların ilk kırpılan yünlerinden elde ediliyor. Haliyle kaliteli yün bulmak zor. Keçe ile uğraşmanın en zor tarafı bu işte." diyor.
   <br/>
   <br/>
   Atölyesinde büyük keçe panolar yapamadığı için tablo yapmayı tercih ettiğini ifade eden Yaşar Cengiz Çınar, bir keçe tabloyu nasıl hazırladığını şöyle anlatıyor: "Önce tıpkı resimdeki tuval gibi beyaz yünlerle zemin hazırlıyorum. Bunun üzerine su serperek, 'tepme' usulüyle keçeyi masada yarım saat yuvarlıyorum. Eğer yarım saati geçerse bu zemin üzerine yünü yerleştirmek ve müdahale etmek mümkün olmuyor. Sonra belirlediğim motif, obje veya resme uygun renklerde yünleri bu zemine ellerimle yerleştiriyor ve tekrar yuvarlıyorum. Bu 2-2,5 saat sürüyor. Ardından rulo halindeki keçeyi açtığımda tam keçeleşmiş bir tabloyla karşılaşıyorum. Bu aşamaya gelen keçeyi ılık sabunlu su ile yıkadıktan sonra kurumaya bırakıyorum. Sonra da ütüleyerek, çerçeveliyorum."
   <br/>
   <br/>
   Çınar'ın keçeciliğe başladıktan sonra geliştirdiği tekniklerle yaptığı profesyonel anlamda 51 tablosu var. Çevresinin ve ustası Mehmet Girgiç'in teşvikiyle geçtiğimiz şubat ayında ilk sergisini Ankara'da açan Yaşar Cengiz Çınar, "Bu kadar ilgi çekeceğini hiç tahmin etmemiştim." diyor. Çınar'ın keçe tablolarını ilk defa sergide gören ustası Mehmet Girgiç, "İlk yaptığı eserleri gördüğümde çocukça bulmuştum. Ama şimdi tabloları çok iyi görüyorum. Renk seçimi bilinçli. İyi kombinasyonlar var. Açıkça söyleyeyim ben bu kadarını beklemiyordum." dedi. Çınar'ın artık çıraklıktan kalfalığa doğru yol aldığını belirterek, "Aslında Yaşar Bey benim hayalimi gerçekleştirdi. Hep kafamda zanaat olan keçeciliği sanata dönüştürme projeleri vardı. Bunu Yaşar Beyin yapmış olması beni gerçekten mutlu etti." yorumunu yapıyor.
   <br/>
   <br/>
   Uluslararası platformda temsil edilmeli
   <br/>
   <br/>
   Dünyada birçok ülkede keçe federasyonu olduğuna dikkat çeken Çınar, Türkiye'de resmi bir federasyon olmadığını, bu nedenle ABD'de bulunan Uluslararası Keçeciler Birliği'nde Türkiye'nin resmi olarak temsil edilmediğini hatırlatıyor. Her yıl temmuz ayında Kırgızistan'ın başkenti Bişkek'te keçecilikle ilgili uluslararası bir sempozyum yapıldığını belirterek, "Bu organizasyona şimdiye kadar maalesef resmi bir temsilcimiz katılmamış. Türkiye'den katılanlar genellikle gönüllü kimseler. Bu konuda Kültür ve Turizm Bakanlığı yardımcı olursa ben Türkiye adına gönüllü olarak resmi temsilci sıfatıyla sempozyuma katılmak isterim. Bu temsilci ben olmasam da mutlaka biri olmalı. Çünkü Türk keçeciliği, uluslararası platformda mutlaka temsil edilmeli. Bu zamana kadar orada olmamamız Türkiye adına bir ayıp." diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-14222-34-keceli-burokrat.html), [web.archive.org (arşiv bağlantısı)](http://web.archive.org/web/20120126044428/http://www.aksiyon.com.tr:80/aksiyon/haber-14222-34-keceli-burokrat.html)
