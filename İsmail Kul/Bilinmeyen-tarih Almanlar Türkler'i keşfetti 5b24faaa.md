# Almanlar Türkler'i keşfetti

*İsmail Kul Bilinmeyen-tarih*

<div>
 <p>
  <font>
   Üç milyon soydaşımız dolayısıyla Türkiye ile özel bir bağı olan Almanya, birkaç aydır seçimle yatıp seçimle kalkıyordu. Nihâyet 22 Eylül pazar günü dünyanın önemli güçlerinden biri olan bu 82 milyonluk ülkede 61 milyon 200 bin seçmen sandıklara aktı. Almanya, bu haftayı seçim sonuçlarını değerlendirmek ve tartışmakla geçirecek. Partiler, aldıkları başarı veya başarısızlığı yorumlayacak.
   <br/>
   <br/>
   Seçimin sonucuna göre önümüzdeki dört yılın iktidarının ilk görüşmeleri yapılacak. Siz bu satırları okurken seçim sonuçlarını öğrenmiş olacaksınız, biz ise bu konuda güvenirliği yüksek kamuoyu yoklamalarına dayanarak seçimlerin Almanya, bu ülkede yaşayan gurbetçilerimiz ve özellikle Türkiye’nin Avrupa Birliği (AB) üyeliği için anlamını irdeleyeceğiz. Türk kamuoyu, Avrupa’daki Türklere ve Türkiye’nin önemli dış politika meselelerinden biri olan AB üyeliğine etkisi dolayısıyla Almanya seçimlerini çok yakından takip etti. Sosyal Demokratlar ile Hıristiyan Demokratlar arasındaki yarışın at başı denecek şekilde cereyan ediyor olması da, bu ülkedeki yaklaşık 500 bin Türk kökenli seçmeni kilit duruma getirdiği gözlendi.
   <br>
    <br>
     Fransa ile beraber AB’nin lokomotifi konumundaki Almanya’da yapılan bu seçimler, Türkiye için büyük önem taşıyor. Seçimlerin Türkiye için önemi daha çok AB’ye üyelik noktasında kendini gösteriyor. Zira Hıristiyan Demokratlar’ın seçimleri kazanması durumunda Türkiye’nin AB üyeliği süreci zora girecek. AB’yi bir ‘Hıristiyan Birliği’ olarak gören muhafazakârlar, Türkiye’nin üyeliğine öncekinden farklı olarak açıkça karşı çıkıyor ve üyelik yerine sıkı işbirliğini öneriyor.
     <br>
      <br>
       Merkezi Almanya’nın Essen şehrindeki Türkiye Araştırmalar Merkezi’den Çiğdem Akkaya, seçimden hangi tarafın galip çıkacağının beraberinde önemli değişiklikleri getireceğini düşünüyor. Ona göre, seçimler Almanya’nın AB’deki siyasi ağırlığı açısından çok önemli. Eğer seçimden CDU, yani Hırisiyan Demokratlar galip çıkarsa Almanya’daki Türkler ve Türkiye açısından önemli değişiklikler olacak. Çiğdem Akkaya Almanya’daki Türkler açısından değişiklikleri şöyle özetliyor: “CDU iktidar olursa göç yasasını değiştireceğini duyurdu. Bunu yaparsa herhalde Türkiye’den uzman getirmenin önü de büyük ölçüde kesilmiş olur. Ayrıca yabancılar yasası da değiştirilebilir. Sonuçta Almanya’da yaşayan Türklerin hayatı daha da zorlaştırılmış olur.’
       <br>
        <br>
         Çiğdem Akkaya, Almanya seçiminin Türkiye açısından önemini de şöyle görüyor: “Almanya’da Kohl döneminde Hıristiyan Demokratlar Türkiye’nin Müslüman olduğu için AB’ye üye olamayacağını söylemişlerdi. Bu görüş bugün de hakim. Ancak Türkiye’nin stratejik önemini de bildikleri için üyelik dışında sıkı işbirliği öneriyorlar. Sosyal Demokratlar’ın kültürel önyargısı yok. Eğer CDU iktidara gelirse Almanya Türkiye’nin AB üyeliğini desteklemeyecek, hatta karşı çıkacak.”
         <br/>
         <br/>
         Alman Sosyal Demokrat Partisi'nin Avrupa Parlamentosu Üyesi Ozan Ceyhun da seçimlerin hem Türkiye’yi hem AB’yi etkileyeceğine inanıyor. Avrupa’nın birçok ülkesinde aşırı sağın oy kazandığına dikkat çeken Ceyhun, “AB’nin aşırı sağ partilerin ağırlığından kurtarılması için Almanya’da sosyal demokratların iktidarda kalması önemli. Zira Almanya AB’de büyük ağırlığı olan bir ülke” diye konuşuyor. Hıristiyan Demokrat aday Edmund Stoiber’ın başbakan olması halinde Türkiye’nin AB üyeliğinin politika olmaktan çıkacağını savunan Ceyhun, Hıristiyan Demokratlar’ın Türkiye’nin Müslüman kimliğinden dolayı AB’ye uymadığını, düşündüğünü ayrıca İran, Irak, Suriye gibi ülkelerle komşu olmak istemediğini hatırlatıyor.
         <br/>
         <br/>
         Türk seçmenler kıymete bindi
         <br/>
         <br/>
         Seçim, Türkiye–AB ilişkileri için olduğu kadar  Almanya’daki Türkler için de önemli. Zira ülkede 3 milyon civarında Türk  yaşıyor. Bu seçimlerde oy kullanmak için çağırılan 61 milyon 200 bin seçmenden 900 bini yabancı asıllı. Almanya’da uzun zamandır yaşayan ve Alman vatandaşlığına geçerek seçme ve seçilme hakkını kazanmış söz konusu 900 bin yeni Alman seçmenden 480 bini de Türk.
         <br/>
         <br/>
         Türk asıllı seçmen sayısı yarım milyona yaklaşınca tabii ki Alman siyasi partilerinin bu kitleye ilgisi de arttı. 4 yıl önceki seçimlerde gösterilmeyen ilgi bu seçimlerde adeta patladı. Almanya tarihinde ilk kez bir başbakan, Berlin’de Türk medya ve işadamı temsilcilerini kabul ederek dertlerini dinledi. Hatta, SPD’li Başbakan Gerhard Schröder’in rakibi CDU/CSU Başbakan Adayı Edmund Stoiber’in iktidara gelmesi durumunda Almanya İçişleri Bakanı yapacağını açıkladığı Bavyera Eyaleti İçişleri Bakanı Günther Beckstein Türkler’e vizeyi kaldırma vaadinde bulundu.
         <br/>
         <br/>
         Günther Beckstein Türkiye’ye çok sık gittiğini ve Alman konsoloslukları önünde vize almak için çekilen sıkıntıları bizzat yerinde gördüğünü belirterek içişleri bakanı olması durumunda Türkler için vizeyi kaldıracağını açıkladı. Beckstein, bunu Türkiye’nin AB üyeliği kapsamında yaparak, “Türkiye AB üyesi  olmayacak. Bu hedef gerçekçi değil. Biz böyle büyük siyasi hedefler yerine bizzat vatandaşların hayatını kolaylaştıracak hedeflerin güdülmesini ve sorunların çözülmesini tercih ediyoruz.” demişti. Bakan Beckstein’ın bu sözü kendi cephesinde farklı yorumlansa da bu öteden beri yabancılara mesafeli duran CDU/CSU partilerinin bile Türklerden oy ümit etmesi bakımından anlamlı.
         <br/>
         <br/>
         Tabii ki diğer partiler de Türklerin oyunu almak için elinden geleni yaptı. Seçimler yaklaştıkça Almanya’da yayınlanan Türk gazetelerini ziyaret eden ve bu gazetelerde makale yayınlayan her partiden Alman politikacıların sayısı birden bire arttı. Almanların Türk seçmenlere ilgisi kadar, vatandaşlık hakkını kazanmış Türklerin Alman siyasetine ilgisi her yıl biraz daha artıyor. Hem Almanlar hem Türkler artık bu göçmen kitlenin kalıcı olduğunu yavaş yavaş da olsa kabul etmeye başlıyor.
         <br/>
         <br/>
         Seçimlerde seçilme şansı bulunan tek Türk kökenli aday SPD Köln bölgesinden yarışa katılan Psikolog Dr. Lale Akgün. Ekin Deligöz Yeşiller/Ulm bölgesinden, Bülent Arslan CDU’dan, Vecih Yaşaner ise Yeşiller Dietzenbach bölgesinden milletvekilliğine aday diğer Türk kökenli siyasetçiler. Cem Özdemir (Yeşiller) ve Leyla Onur ise Alman Meclisi’ne yeni dönemde veda eden isimler.
         <br/>
         <br/>
         Almanya’da seçim havası Türkiye’dekinden farklı oldu. Seçim mücadelesi, şehir meydanlarında davullu zurnalı mitinglerden çok medya üzerinden yapılıyor. Gazetelerin günlük tirajının 35 milyonu bulduğu Almanya’da vatandaşın tercihinin belirlenmesinde ve kamuoyu oluşmasında basın çok önemli rol oynuyor. Hatta bazı Alman yorumcular politikacılara tartışma ortamı sunan ve bunu Federal Meclis’teki tartışmalardan daha geniş bir kitleye ulaştıran televizyon kanallarının Federal Meclis’in yerini aldığını söylüyor. Bir başka ayırt edici özellik ise vatandaşlara genel vaatlerde bulunmak yerine somut projeler sunulması. İktidar için yarışan partiler
         <br/>
         <br/>
         Alman Federal Meclisi’nde kabaca sağ ve sol kanat şeklinde tanımlanabilecek iki ana grup parti yer alıyor. Her iki kanatta da üç parti var. Sol kanatta son dönemin iktidar partisi Sosyal Demokrat Partisi (SPD), iktidarın küçük ortağı Birlik 90 / Yeşiller ve eski Doğu Almanya Devlet Partisi SED’nin halefi konumundaki Demokratik Sosyalizm Partisi (PDS) bulunuyor. Sağ kanatta ise muhafazakar Hıristiyan Demokrat Birliği (CDU), bu partinin Bavyera Eyaletindeki kardeşi ve temsilcisi konumundaki Hıristiyan Sosyal Birliği (CSU) ve liberal FDP var.
         <br/>
         <br/>
         FDP kendi ifadesine göre ekonomik konularda sağ partilere, toplumsal konularda da sol partilere daha yakın. Almanya’da SPD / Yeşiller iktidarının konumunu koruyup koruyamayacağını veya muhalefetteki CDU / CSU’nun FDP ile koalisyon kurup iktidara gelip gelemeyeceğini seçim sonuçları gösterecek. Seçim öncesinde yapılan kamuoyu yoklamaları anketlerin yapıldığı zaman ve kuruluşa göre değişiyordu. Ancak SPD ve CDU / CSU’nun oy oranı yüzde 38 oranında değişirken, Yeşiller ve FDP’nin oy oranı yüzde 8 oranında idi. PDS ise yüzde 5 barajını zorluyordu. Türk seçmenler arasında yapılan anketlerde, Türklerin ortalama yüzde 65’inin SPD, yüzde 15’inin Yeşiller ve yüzde 10’unun da CDU / CSU ve FDP’den yana tercihte bulunduğunu gösteriyordu.  En önemli seçim konusu işsizlik
         <br/>
         <br/>
         Almanya’da seçimler öncesinde partiler değişik alanlarda seçmenin oyunu kazanmak için birbiriyle yarıştı. Ancak iki konu tartışmalara damgasını vurdu. Bunlardan birincisi işsizlik. Bugün Almanya’nın en öncelikli konusu yüksek oranlarda seyreden işsizlik sorunu. Seçimlerden kısa bir süre önce Aksiyon’u ziyaret eden FDP Milletvekili ve partinin maliye uzmanı Hermann Otto Solms, Almanya’nın en önemli üç sorunu nedir sorusuna ‘Bir işsizlik, iki işsizlik ve üç yine işsizlik’ şeklinde cevap verdi.
         <br/>
         <br/>
         İşsizlik konusunda iktidardaki SPD’nin Genel Başbakanı ve geçtiğimiz 4 yılın Almanya başbakanı Gerhard Schröder, önemli bir başarı elde edemedi. Schröder, 1998 yılının ekim ayında iktidarı son 16 yılın Başbakanı Helmut Kohl’den devraldığında ülkedeki işsizlerin sayısı 4 milyonun üzerinde idi. O zamanın çiçeği burnunda başbakanı Schröder, ana hedefinin işsiz sayısını 3,5 milyona düşürmek olduğunu, kendinin hükümetteki performansının da bu alanda göstereceği başarı ile ölçülmesini istediğini ve bu alanda başarılı olamazsa tekrar seçilmeyi hak etmediğini söylemişti. Seçimlerden önce muhalefetin başbakan adayı Edmund Stoiber bunu ısrarla kullandı.
         <br/>
         <br/>
         Başbakan ve hükümet cephesinin buna cevabı ise şöyle oldu. Hükümet, işsizlikte istenen hedefe ulaşamadıklarını kabul ettiklerini; ancak son 4 yılda 15 yıllık Kohl döneminde yapılmayan ve biriken reformların önünü açtıklarını savundular. SPD / Yeşiller iktidarı toplumsal alanda Almanya’nın değişen şartlarını ve gerçeklerini hukuki ve siyasi alana taşıdı. Önce yeni vatandaşlık yasası çıkarıldı ve Almanya’da doğan yabancıların çocuklarına 21 yaşına kadar geçerli olmak üzere çifte vatandaşlık hakkı tanındı. Bu hakkı elde eden çocuklar, iki vatandaşlıktan biri lehine, yani ya anne babasının vatandaşlığı için ya da Alman vatandaşlığı için tercihte bulunması gerekecek. Almanya başka milletler için tanıdığı çifte vatandaşlığı genel olarak ülkedeki Türkler’e tanımadı. Bunda CDU / CSU muhalefetinin bastırması etkili oldu. Hatta Hessen eyaletinde CDU’lu Roland Koch, çifte vatandaşlığa karşı düzenlediği imza kampanyası ile seçimleri kazandı. SPD / Yeşiller hükümeti ayrıca Almanya’ya tarihinde ilk kez bir göç yasası kazandırdı. Almanya bu göç yasası ile ülkeye giriş yapan yabancı akınını kontrol etmek ve kendi istediği yabancıları almak istiyor.
         <br/>
         <br/>
         Yabancılar, göç ve uyum
         <br/>
         <br/>
         Almanya’da seçimlerin ikinci ana konusu ise göç ve ülkedeki yabancıların uyumu meselesi. SPD / Yeşiller iktidarı Almanya’nın fiilen bir göç ülkesi olduğunu ve yasalarla bu gerçeğe uygun bir düzenleme getirilmesi gerektiğini savunurken, CDU / CSU partileri ise SPD / Yeşiller iktidarının göç yasasının ülkeye giriş yapacak yabancı sayısını artıracağını; ancak ülkede 4 milyon işsiz varken bunun sorumluluğunun kaldırılamayacağını savundu.
         <br/>
         <br/>
         Yabancıların Alman toplumuna uyumu konusunda ise sağdaki CDU / CSU ile FDP ve soldaki SPD, Yeşiller ve PDS arasında temel farklılıklar var. Sosyal Demokratlar ve Yeşiller, göçmenlerin Alman anayasal değerlerini benimsemesi ve Almanca bilmesi durumunda uyum sağlamış olacağını düşünüyor. CDU / CSU partileri ise uyum veya entegrasyon kavramı adı altında Almanca dil bilgisi ve Alman anayasal değerlerinin yanı sıra göçmenlerin Öncü Kültürü (Leitkultur) kabul etmesi gerektiğini de öne sürüyor. Yani göçmenlerin aynı zamanda Almanların gelenek ve göreneklerini saygıyla karşılayarak kabul etmesi gerektiğini savunuyor. Bu konuda önceki yıllarda büyük tartışmalar yaşanmıştı. Örneğin, Alman kültür ve geleneklerinin tam olarak ne olduğu, buna bir Müslümanın içki içip domuz eti yemesinin de dahil olup olmadığı konusu pek açıklığa kavuşturulamamıştı.
         <br/>
         <br/>
         Asimilasyon  isteyenler var?
         <br/>
         <br/>
         Alman siyasiler arasında baklayı ağzından çıkaranlar da yok değil. Ancak eski Yeşiller milletvekili ve gençlik döneminde RAF teröristlerinin savcılığını yapan şimdi ise sosyal demokrat SPD’nin saflarından Almanya İçişleri Bakanı olan Otto Schily, değişik Alman gazetelerine verdiği demeçlerinde Türkleri kast ederek en iyi uyumun asimilasyon olduğunu, Almanya’da bir Türk azınlık istemediğini ve Türklerin asimile olması gerektiğini açıkça savundu. Almanya’nın bu alandaki politikasının ne olduğunu zaman gösterecek. Ancak değişik eyaletlerde Türkçe anadil derslerinde kısıtlamaya gidilmesi kararının alınması gelecekte Türk çocuklarının anadillerini öğrenmesinde büyük sıkıntıların habercisi olarak değerlendiriliyor.
         <br/>
         <br/>
         Almanya Avrupa'nın hasta adamı
         <br/>
         <br/>
         Almanya’nın eski başkenti Bonn’da bulunan Toplum ve Ekonomi Enstitüsü Başkanı Prof. Meinhard Miegel, mevcut haliyle Almanya’yı hastalığını kabul etmek istemeyen bir hastaya benzetiyor. Almanya’nın 1950–1990 yılları arasında yaşadığı refah düzeyinin korunamaz olduğunu; bolluk yıllarının tekrar geri gelmeyeceğini savunan Prof. Miegel, ancak hiç bir partinin seçmene oy kaybı korkusu ile bu gerçekleri söyleme cesaretinin olmadığını ve Almanya’nın bu haliyle Avrupa’da hasta adam haline geldiğini söylüyor.
         <br/>
         <br/>
         Prof. Miegel teşhisi şöyle koyuyor: “1950 ile 1975 yılları arasındaki 25 yıl içinde Alman ekonomisi önceki 300 yılın toplamından daha fazla büyüdü. Son 50 yılda kişibaşı Gayri Safi Milli Hasıla beşe katlandı. Buna benzer bir şey insanlık tarihinde olmadı. Ancak bu politikacılara yetmedi. 1970’lerde yıllık büyüme yüzde 4 iken devlet aşırı borçlandı, ki bu borçlar hâlâ ödenmiş değil. Bunda bir hedef de sosyal adalet idi. Ancak bolluk yılları geride kaldı. Devlet sosyal hizmetlerini yerine getirecek güçte değil artık. Bu yükün altında eziliyor.”
         <br/>
         <br/>
         Demokrasiden geri dönüş korkusu
         <br/>
         <br/>
         Prof. Miegel Almanya’da Nazi rejiminin yıkılmasından sonra Almanların demokratik düzeni kendiliğinden benimsemediğini, bunu Amerikalıların bastırmasıyla kabul etmek zorunda kaldığını savunuyor. Bu noktadan hareketle Miegel, Almanya’da devletin sosyal hizmetleri tasfiye edemeyeceğini belirterek şöyle devam ediyor: “Özellikle Almanlarda özgürlükçü demokratik temel düzene onay bugüne kadar alışılagelmiş devletin sosyal hizmetlerine bağlı bir olay. Eğer devletin sosyal hizmetleri olmasa o zaman birçok insan özgürlük ve demokrasinin ne manası var diyor. Bu noktada işimiz İngiliz ve Fransızlardan daha zor.”
         <br/>
         <br/>
         Türkleri bekleyen tehlike ve fırsat
         <br/>
         <br/>
         Gün geçtikçe daha çok Almanı karamsar hale getiren bu tablo, hem Almanya, hem de burada yaşayan 3 milyon Türk için gelecek dönemi riskli kılıyor. Bu seçimlerde de görüldüğü gibi özellikle sağ partiler insanların korkularını da kullanarak ve yabancıları tehlikeymiş gibi göstererek oy avcılığına gidebiliyor. Bunun son örneği bir ay önce Baden–Würtemberg eyaletindeki Heidelberg şehri yakınlarında bulunan Walldorf kasabasında yaşandı.
         <br/>
         <br/>
         CDU / FDP koalisyonu tarafından yönetilen ve İçişleri Bakanı CDU’lu olan eyalette Osman Petmezci adındaki Almanya doğumlu bir Türk genci Heidelberg’deki Amerikan üssüne ve Heidelberg şehrine bombalı saldırıda bulunma hazırlığı iddiası ile 5 Eylül’de tutuklandı. Bizzat Eyalet İçişleri Bakanı Thomas Schäuble (CDU) basın önüne çıkarak bilgi verdi ve Osman Petmezci’nin evinde yüksek miktarda patlayıcı madde bulunduğunu, El Kaide üyesi olduğunu, aşırı dinci, Amerikan ve Yahudi düşmanı olduğunu iddia etti. Zamanla bütün bu iddialar çürüdü. Ancak Alman medyası bu olayı kullanarak ülkedeki Türkleri ve Müslümanları zan altında bıraktı ve potansiyel tehlike gibi gösterdi.
         <br/>
         <br/>
         Önümüzdeki yıllarda, bu ülkede yaşayan Türk ve Müslüman kimliğine baskının artacağı yönünde tahminde bulunanlar var. Zira Alman medyası ısrarla İslam ile terörizmi yanyana kullanıyor. Osman Petmezci olayında sol liberal gazeteler bile sözü ‘Bunlar her ne kadar Almanya’da doğmuş olsalar, Almanlar gibi giyinip kuşansalar ve yaşasalar bile dinci terörist olabiliyor.” demeye getirdi. Bu sıkıntılara rağmen, Türklerin kendilerini anlatabilecek yolları bulmaları durumunda risklerin fırsatlara dönüşmesi de zor değil. Bugün herşeye rağmen Almanların, ülkedeki Türkler’e sağlam aile yapısı ve aile ilişkileri nedeniyle gıpta ile baktığını unutmamak gerek.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 292 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1896), [web.archive.org (arşiv bağlantısı)](http://web.archive.org/web/20050301180736/http://www.aksiyon.com.tr:80/yazdir.php?id=1896)
