# Derin temizlik

*Ömer Keskin 2015.05.12*

<div class="pNewsDetailMainContent" itemprop="articleBody">
 <blockquote>
  <p>
   17-25 Aralık yolsuzluk ve rüşvet soruşturması sonrası başlayan hukuksuzluk ortamında önemli dosyaların üstü bir bir kapatılıyor. Önce yargı ve emniyetteki tasfiyelerle yolsuzluk dosyalarının üzeri örtüldü; şimdi de derin devleti işaret eden birçok önemli olay örtbas edilmek isteniyor.
  </p>
 </blockquote>
 <p>
  Türkiye, 1983-1993 yılları arasında Turgut Özal’ın başbakanlık (iki dönem) ve cumhurbaşkanlığı dönemlerinde ekonomik, siyasi ve hukuki alanlarda önemli kazanımlar elde etmişti. Bu kazanımları yok etmek isteyen derin yapılanmalar, ‘adı konulmamış darbe’ olarak anılan 1993’te temizliğe girişmişti. Birkaç yıldır demokrasi ve hukuktan uzaklaşan Türkiye’de bazı önemli dosyaların üstünün kapatılması girişimi de 1993 dönemini hatırlattı. İşte, AKP eliyle başlatılan bu ‘temizlik’ çalışmalarından örnekler:
 </p>
 <p>
  <strong>
   YOLSUZLUK ORTAYA ÇIKTI, CADI AVI BAŞLADI
  </strong>
 </p>
 <p>
  İstanbul Mali Şube Mü-dürlüğü’nün başlattığı soruşturmada dönemin bazı AKP’li bakanlarının çocukları ile İranlı Reza Zarrab ve Halkbank Genel Müdürü Süleyman Aslan gözaltına alındı. Ülke gündemine bomba gibi düşen operasyonda milyarlarca Euro’nun rüşvet ve yolsuzluğa konu olduğu iddia edildi. Olayın ardından ‘Hükümete darbe’ söylemleri ile kamuda cadı avına girişen AKP, operasyonda imzası olan herkese savaş açtı. İstanbul Mali Şube’nin kadrosu tamamıyla değişirken, devam eden süreçte birçok polis tutuklandı. 17-25 Aralık savcıları Zekeriya Öz, Celal Kara, Mehmet Yüzgeç ve Muammer Akkaş önce tenzil-i rütbe ile farklı illere atandı, ardından da görevden uzaklaştırıldı. AKP’nin HSYK’yı ele geçirmesinin ardından soruşturmanın emanet edildiği savcılar ise dosyaları düşürdü ve dava açılmasını engelledi.
 </p>
 <p>
  <strong>
   MİT SİLAH TAŞIDI, AKP YARGILAMANIN ÖNÜNE GEÇTİ
  </strong>
 </p>
 <p>
  Adana’da 19 Ocak 2014 sabahı 500 jandarma ile aranan üç tırın ikisinde bomba, silah ve mühimmat bulundu. Daha sonra Millî İstihbarat Teşkilatı’na ait olduğu açıklanan tırlar serbest bırakıldı ve olayı örtbas etme süreci başladı. Tırların durdurulması kararına imza atan ve Erdoğan’ın ‘casus’, ‘alçak’ gibi hakaretler ettiği Savcı Aziz Takçı başka bir ile gönderilirken, operasyonu gerçekleştiren ekip suçlamalarla karşı karşıya kaldı. Daha sonra ise Niğde’de üç kişiyi şehit eden IŞİD militanlarında yakalanan silahların Türkiye’den gönderildiği ortaya çıktı. Son yıllarda birçok tartışmanın odağında olan MİT, AKP’nin kazandırdığı yasal koruma nedeniyle hiçbir soruşturmaya maruz kalmıyor. Olayın üstüne giden medya ise konuya ilişkin getirilen yayın yasağı ile susturulmaya çalışılıyor.
 </p>
 <p>
  <strong>
   34 VATANDAŞ ÖLDÜ, SORUŞTURMA BİLE YOK
  </strong>
 </p>
 <p>
  Şırnak Uludere’de 28 Aralık 2011’deki hava harekâtı sonunda 34 vatandaşımız hayatını kaybetti. Sınırdan terörist bir grubun geçtiği iddiasıyla yapılan bombardımanın ardından, saldırılan kişilerin bir kaçakçı grubu olduğu anlaşıldı. Devlet eliyle vatandaşların öldürüldüğü bu skandalın ardından hızlı bir kapatma çabası başladı. Saldırıyı gerçekleştiren heronların görüntüleri için ‘gizlilik’ kararı verildi. Diyarbakır Cumhuriyet Başsavcılığı’nda başlayan soruşturma, görevsizlik nedeniyle devam etmedi. Daha sonra dosyanın gönderildiği Genelkurmay Askerî Savcılığı tarafından yapılan soruşturmada da hiçbir neticeye varılamadı. Hükümetin Meclis’ten çıkardığı sınır ötesi operasyon tezkeresinin verdiği yetkiyle yapılan harekâtta ilk emri kimin verdiği hâlâ bilinmiyor. Olayın üstünden geçen yaklaşık 3,5 yıllık süreye rağmen henüz hiçbir sorumlu ortaya çıkarılmadı. Ayrıca şu anda Uludere’ye dair devam eden herhangi bir soruşturma da bulunmuyor.
 </p>
 <p>
  <strong>
   DEVLET, DİNK CİNAYETİNİN ASIL SORUMLULARINI KORUYOR
  </strong>
 </p>
 <p>
  Agos Gazetesi Genel Yayın Yönetmeni Hrant Dink, 19 Ocak 2007 tarihinde İstanbul Şişli’deki gazete binası önünde uğradığı suikast sonucu hayatını kaybetti. Dink’in 17 yaşındaki katili Ogün Samast’ın yanı sıra azmettirici olarak Mc Donald’s bombacısı Yasin Hayal ve dönemin Trabzon İstihbarat Şube Müdürü Engin Dinç’in elemanlarından Erhan Tuncel’in de adı geçti. 20 Nisan 2007 tarihinde İstanbul 14. Ağır Ceza Mahkemesi’nde dava süreci başladı. 2012 yılında tamamlanan yargılama sonucunda mahkeme örgüt olmadığı yönünde karar verdi; ancak Yasin Hayal ve Erhan Tuncel’i çeşitli suçlardan mahkûm etti. Çocuk Mahkemesi’nde yargılanan Ogün Samast ise 22 yıl 10 ay hapis cezası aldı. Olayın taşındığı Yargıtay’da ‘terör örgütü’ varlığının kabul edilmesi beklenirken, ‘suç örgütü’ kararı çıktı. Yeniden yargılama kararı ile birlikte tekrar açılan soruşturmada ifadesi alınan Samast, 7 yıllık ifadesini değiştirdi. Dönemin İstanbul İstihbarat Şube Müdürü Ali Fuat Yılmazer ve eski Emniyet İstihbarat Daire Başkanı Ramazan Akyürek’i suçlayan Samast, korktuğu için 7 yıl beklediğini söyledi. Hrant Dink suikastının üzerinden geçen yedi yıla rağmen hâlâ somut adımlar atılabilmiş değil. İfadesi alınan birçok ismin ‘sorumlu’ olarak gösterdiği ve yanlış bilgilerle İstanbul istihbaratını yanılttığını belirttiği Engin Dinç’in ifadesi dahi alınmazken, hükümetin hedefe koyduğu Ali Fuat Yılmazer ve Ramazan Akyürek’in peşine düşüldü. Hrant Dink’in üst düzey devlet yetkilileri ve Ergenekon sanığı Kemal Kerinçsiz tarafından defalarca tehdit edilmiş olduğu anlaşılmasına rağmen hâlâ olaya basit bir cinayet vakası gibi bakılıyor.
 </p>
 <p>
  <strong>
   YAZICIOĞLU DOSYASI KAPANDI, SORUMLULAR TERFİ ALDI
  </strong>
 </p>
 <p>
  Büyük Birlik Partisi Genel Başkanı Muhsin Yazıcıoğlu, 25 Mart 2009’da şüpheli bir helikopter kazasında hayatını kaybetti. Kazada Yazıcıoğlu ile birlikte beş kişi daha öldü. Yerel seçimlere dört gün kala yaşanan vakada enkaz arama ekiplerinin olay yerinden 115 km uzağa gönderildiği anlaşıldı. Kaza vaktinde olay yerinde üç jetin bulunduğu iddiası kafaları karıştırırken, Adli Tıp’ta Yazıcıoğlu’nun bedeninde jetlerden kaynaklandığı düşünülen karbonmonoksit gazı bulundu. Helikopterin enkazına ulaşıldıktan sonra ‘beyin’ olarak nitelendirilen parçalar sökülmüş bir hâlde bulundu. Vatandaşlar Yazıcıoğlu’nu aramak için seferber olurken, açıklama yaparak Yazıcıoğlu’na ulaşıldığını söyleyen Kayseri Valisi Mevlüt Bilici, arama yapan bazı kişilerin geri çekilmesine sebep oldu. Olay mahallinde birçok devlet biriminin bulunmasına rağmen enkaza ulaşan vatandaşlar oldu. Suikast iddiaları üzerine ilk soruşturma Kahramanmaraş Cumhuriyet Başsavcılığı’nda başladı. İstenen neticenin alınamaması üzerine dönemin cumhurbaşkanı Abdullah Gül’ün talimatıyla Devlet Denetleme Kurumu da konuya el attı. DDK raporunda yer alan ‘örgütlü suç şüphesi’ üzerine dosya Özel Yetkili Malatya Cumhuriyet Savcılığı’na gönderildi. Ankara’dan davaya dair arşiv dosyalarını isteyen Malatya Başsavcılığı’na başkentten olumsuz cevap geldi. 2012’de de Özel Yetkili Mahkemelerin lağvedilmesi ile Yazıcıoğlu davası neredeyse kapanma noktasına geldi. Şubat 2014’te ise Ergenekon, Balyoz gibi davalarla birlikte Yazıcıoğlu dosyasının da üstü kapatıldı. Dosyanın yeniden gönderildiği yetkili Kahramanmaraş Cumhuriyet Başsavcılığı 130 klasörlük dosyayı bir ay gibi kısa sürede inceleyerek ‘takipsizlik’ kararı verdi. Kararda imzası olan Savcı Habib Korkmaz terfi aldı. İtiraz üzerine takipsizlik kararını bozan Gaziantep Ağır Ceza Mahkemesi ise dağıtıldı. Mahkemenin başkanı düz hâkim yapıldı. Olayda sorumlu olduğu iddia edilen isimlerden Kahramanmaraş valisi büyükelçi, Kayseri valisi ise Danıştay üyesi oldu.
 </p>
 <p>
  <strong>
   ÜÇ KİŞİNİN BOĞAZINI KESENLER SERBEST KALDI
  </strong>
 </p>
 <p>
  Malatya’daki Zirve Yay-ınevi’nin çalışanları Tilman Ekkehart Geske, Necati Aydın ve Uğur Yüksel misyonerlik faaliyetleri yaptıkları iddiasıyla 18 Nisan 2007’de feci şekilde öldürüldü. Malatya Cumhuriyet Başsavcılığı’nın başlattığı soruşturmada yakalanan fail Emre Günaydın ve beraberindeki dört kişi tutuklandı. Soruşturmada şüpheli Mehmet Ülger’le birlikte Ergenekon davasının sanıklarından Hurşit Tolon da sorgulandı. Aleni şekilde işlenen cinayete rağmen Malatya 3. Ağır Ceza Mahkemesi’nde görülen davada yer alan 32 dosyadan yalnızca 8’inin cinayetlerle ilgili olması tepki çekti. Bu durum davanın üstünün kapatılmaya çalışıldığı şüpheleri uyandırırken, olağandışı bazı gelişmeler yaşandı. Emre Günaydın’ın hastanede kaldığı odanın güvenlik kamerası kayıtlarının imha edildiği ortaya çıktı. Günaydın’ı kimlerin ziyaret ettiği belirlenemedi. Olay mahallinde bulunan iki silah için dönemin içişleri bakanı Beşir Atalay ‘kurusıkı’ dedi. Zanlılardan biriyle Kartal Adliyesi’nde görevli bir savcının mesajlaştığını ortaya çıkaran 9 gazeteci hakkında soruşturma açıldı. İhbar mektuplarında azmettirici olarak adı geçen Mehmet Ülger, mektupları haber yapan Sabah muhabirine 10 bin TL’lik dava açtı. Ancak tüm şüphelilerle birlikte olay yerinde yakalanan ve fail oldukları sabit olan beş kişi Temmuz 2014’te serbest bırakıldı. Şu anda Zirve davası devam ediyor. Ancak cinayetlerin sorumluları ve eylemin arkasındaki isimlerin serbest kalması nedeniyle dava ilerlemiyor. Sabit delillere ve aradan geçen 8 yıla rağmen dava, mahkeme arşivinde zaman aşımı süresini beklemeye devam ediyor.
 </p>
 <p>
  <strong>
   ‘ASRIN DAVASI’YDI, ‘ORDUYA KUMPAS’ OLDU
  </strong>
 </p>
 <p>
  Cumhuriyet Savcısı Zekeriya Öz tarafından 2008’de başlatılan Ergenekon soruşturması, ‘asrın davası’ olarak nitelendirilmişti. Dönemin başbakanı Erdoğan başta olmak üzere siyasilerin çetelerle hesaplaşma olarak ifade ettiği bu süreçte çok önemli bulgular ele geçirildi. Ümraniye’de bulunan el bombaları ile başlayan süreçte, Danıştay’a ve Cumhuriyet Gazetesi’ne yapılan saldırılar, internet andıcı ve irtica ile mücadele eylem planı gibi birçok önemli dava Ergenekon’a dâhil edildi. Ayrıca eski Deniz Kuvvetleri Komutanı Oramiral Özden Örnek’e ait olduğu iddia edilen günlüklerdeki darbe planları da Ergenekon kapsamında ele alındı. Ergenekon kapsamında devam eden iki farklı dava, Nisan 2012’de İstanbul 13. Ağır Ceza Mahkemesi tarafından birleştirildi ve Ağustos 2013’te karar açıklandı. Eski Genelkurmay Başkanı İlker Başbuğ ve eski Jandarma Genel Komutanı Şener Eruygur gibi isimler hapis cezasına çarptırıldı. Söz konusu hükümlülerin tamamı, 17-25 Aralık yolsuzluk soruşturmalarının ardından yaşanan hukuk skandalları ile tahliye edildi. Şu anda Ergenekon davası kapsamında devam etmekte olan herhangi bir soruşturma yok ve yalnızca Danıştay saldırganı Alparslan Arslan cezaevinde.
 </p>
 <p>
  <strong>
   DARBE PLANI YAPAN DEĞİL, ORTAYA ÇIKARAN TUTUKLANDI
  </strong>
 </p>
 <p>
  20 Ocak 2010 tarihli Taraf’ta ‘Balyoz harekât planı’ başlıklı belgeler yayımlandı. Bunun üzerine İstanbul Cumhuriyet Başsavcılığı’nın başlattığı soruşturmanın ardından yapılan duruşmada emekli orgeneraller Çetin Doğan ve İbrahim Fırtına ile emekli Oramiral Özden Örnek’in de aralarında bulunduğu 325 sanık için hapis cezası verildi. Ortaya çıkan belge ve ses kayıtlarında Fatih Camii’ni bombalamak, Türk jetlerini düşürmek, yüzlerce gazeteciyi tutuklamak gibi vahim iddialar yer alıyordu. Eldeki tüm delillere ve sanık beyanlarına rağmen Balyoz sanıkları da hukuksuzluk ortamından istifade etti. Anayasa Mahkemesi’nin verdiği ‘hak ihlali’ kararının ardından yeniden yargılamaya başlandı. Davayı gören İstanbul Anadolu 4. Ağır Ceza Mahkemesi, Çetin Doğan ve Ergin Saygun’un da aralarında olduğu 236 şüpheli hakkında ‘bütün suçlamalardan beraat’ kararı verdi. Bugün itibariyle Balyoz davası nedeniyle herhangi bir hükümlü bulunmuyor. Darbe planlarını ortaya çıkaran gazeteci Mehmet Baransu ise 2 Mart 2015’te ‘devletin gizli belgelerini temin etmek ve açıklamak’ suçundan tutuklanarak Metris Cezaevi’ne gönderildi. Diğer yandan İstanbul Anadolu Cumhuriyet Başsavcılığı, 4. Ağır Ceza Mahkemesi’nin verdiği beraat kararına itiraz ederek Yargıtay yolunu açtı.
 </p>
 <p>
  <strong>
   52 KİŞİNİN ÖLDÜĞÜ SALDIRIYI MİT BİLİYORDU İDDİASI
  </strong>
 </p>
 <p>
  11 Mayıs 2013’te Hatay Reyhanlı’da 52 kişinin öldüğü, 146 kişinin yaralandığı saldırının failinin kim olduğu hâlâ bilinmiyor. Önce IŞİD saldırıyı üstlendi. Ancak Emniyet, IŞİD’in bu üstlenmesini reddetti. Daha sonra ise saldırının arkasında El-Kaide ve El Nusra hareketinin olduğuna dair farklı iddialar ortaya atıldı. Saldırının ardından Adana’da başlayan soruşturmada şüpheli oldukları belirtilen 32 kişi gözaltına alındı ve 20 tutuklama kararı çıktı. Özel Yetkili Mahkemelerin kaldırılmasının ardından dava Hatay’a gönderildi. Daha sonra ise dosya, güvenlik gerekçesiyle Ankara 9. Ağır Ceza Mahkemesi’ne nakledildi. Saldırının ardından Taraf’ta bomba bir iddiaya yer verildi. Habere göre MİT, saldırı olacağını çok önceden biliyordu; ancak önlem almadı. Diğer yandan ilçedeki 73 MOBESE kamerasının tamamının bir gün önceden bozulmuş olması da şüpheleri artırdı. Saldırıya ilişkin son duruşmada tutuklulukların devamı kararı çıkarken, MİT’e dair şüphelere ilişkin henüz hiçbir işlem yapılamadı.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/derin-temizlik_550865), [web.archive.org (arşiv bağlantısı)](http://web.archive.org/web/20150515053005/http://www.aksiyon.com.tr:80/dosyalar/derin-temizlik_550865)
