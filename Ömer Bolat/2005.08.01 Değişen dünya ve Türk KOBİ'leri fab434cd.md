# Değişen dünya ve Türk KOBİ’leri

*Ömer Bolat 2005.08.01*

<div>
 <p>
  <font>
   Bilgi Çağı” olarak da adlandırılan içinde bulunduğumuz süreçte, en çok tartışılan konulardan biri “küreselleşme” olgusu ve bu olgunun ülkeler üzerindeki sosyal, kültürel ve  ekonomik etkileridir. Bu doğrultuda yaşanan gelişmeler, Türkiye’de ekonomi, sektör ve alt sektörler düzeyinde büyük bir değişim ve dönüşüme de yol açmış, buna bağlı olarak uyum çabalarının önemi artmıştır.
   <br/>
   <br/>
   Uluslararası ve ulusal çevrede yaşanan bu değişim, doğal olarak işletmeleri de etkilemekte, değişime zorlamakta ve işletmelerin geleceğini yakından ilgilendirmektedir. Gelişen pazarlara ve değişen şartlara uyum sağlamak ve ayakta kalabilmek için, işletmelerin iç yapılarını, yönetim sistemlerini ve sermayelerini güçlendirme mecburiyeti ortaya çıkmıştır.
   <br>
    <br>
     Esasen Türkiye, 1980 sonrasında zaten büyük oranda küresel rekabete açılmış, bu çerçevede AB ile Gümrük Birliği’ne gitmiş; bundan çok daha önce de, ticarî ve finansal serbestiyi getirmiştir. Ayrıca, Türkiye, Dünya Ticaret Örgütü’nün bir üyesi olarak, küresel rekabetin şartlarını kabul etmiş durumdadır. Bu münasebetle, bir yandan yeni rakipler, bir yandan da yaşanan içerideki değişim süreci şirketlerimizi yeni stratejilere yönlendirmektedir. Bazıları birleşmeler yoluyla güç birliğine gitmekte, bazıları satınalmalar yoluyla el değiştirmekte, bazıları ise yeniden yapılanarak, yoluna devam etmeye çalışmaktadır. Bu oluşumlara yabancı/küresel sermayenin ilgi ve katılımının da arttığı gözlenmektedir. Yaşanan bütün bu gelişmeler, Türkiye ekonomisinin ve ülkemiz KOBİ’lerinin geleceğini yakından ilgilendirmektedir.
     <br>
      <br>
       Tüm dünyada küçük ve orta ölçekli işletmeler bir ülkenin sanayi ve iş hayatının temelini oluşturuyor. Dinamik, kolay yönetilebilir ve denetlenebilir olmaları, esnek çalışma ve hareket kabiliyetine sahip olmaları; ayrıca emek-yoğun üretim ağırlığından dolayı işsizliği azaltmaları gibi nedenlerle ekonominin dinamizmini artıran, yeniliklere hızlı adapte olmasını sağlayan ve ekonomik durgunluktan hızla çıkılmasına yarayan KOBİ’ler, hükümetlerce benimsenmekte ve destek görmektedir. Günümüzde, gelişmiş ve gelişmekte olan tüm ülkelerde hükümetler, KOBİ’lerin ekonomiye, istihdama, bölgesel ve mahallî kalkınmaya katkı ve öneminin farkına varmış; yaşanan bu gelişmeler karşısında ülkeler küçük ve orta ölçekli sanayinin güçlendirilmesine ve rekabet güçlerinin artırılmasına yönelik yeni arayışlar içerisine girmişlerdir. Ülkemizde de, ekonominin dayanıklılığı, küçük ve orta ölçekli sanayinin güçlülüğüne bağlı olduğu bir gerçektir. Aşağıda görülebileceği üzere, eldeki verilere göre, KOBİ’lerin Türk ekonomisindeki ağırlığı ortaya çıkmaktadır.
       <br>
        <br>
         Türkiye’de KOBİ’lerin, tüm işletmeler içindeki payı yüzde 99,8; toplam istihdamdaki payı yüzde 66,5; toplam yatırımlar içindeki payı yüzde 26,5; katma değer içindeki payı yüzde 34; toplam ihracat içindeki payı yüzde 10 ve toplam finansal kaynaklardan yararlanma payı yüzde 2,5’tir. (Halkbankası kredileri dahil edilirse yüzde 5.)
         <br/>
         <br/>
         KOBİ’ler için rekabet stratejileri
         <br/>
         <br/>
         Türkiye ekonomisi 2000’li yıllarda kamu maliyesi ve malî sektörün rehabilitasyonuna öncelik vermek suretiyle, yapısal bir dönüşüm süreci içine girmiştir. Bu dönüşüm sürecinin olumlu ve olumsuz etkileri bir arada görülmektedir. Ekonomik büyüme ve ihracattaki sürdürülebilir artışları, kamu açıklarının azaltılmasını ve enflasyonun 33 yıl sonra tek haneli rakama indirilmesini olumlu bir etki olarak gösterebiliriz. Makro ekonomik göstergelerdeki iyileşmeye karşılık, KOBİ’ler zorlanıyor. İç piyasada 2004 yılındaki özel tüketim artışından kaynaklanan talep doygunluğu yüzünden durgunluk yaşanırken, 30 yılı aşkın bir süre yüksek enflasyon süreciyle, verimsiz ama fiktif yüksek kârlara alışmış üretici-satıcı aktörler, tek haneli düşük enflasyon dönemi ile gelen ‘yoğun rekabet-düşük kâr’ veya kârsızlık ortamına uyum sağlamada zorlanmaktadır. Ayrıca imalât kesimi ve KOBİ’ler küreselleşme rüzgârıyla yelkenlerini daha da şişiren büyük sermaye ve finans kesimi ile rekabet etmekte güçlük çekmektedir. Bu durum ise, özellikle, KOBİ’lerde pazar kaybı ve kârsızlık gibi negatif sonuçları beraberinde getirmiş; rekabet avantajlarını korumak veya sağlamak için yeni stratejiler geliştirmelerini zorunlu kılmıştır.
         <br/>
         <br/>
         Türkiye ekonomisinin 2025 yılına kadar önümüzdeki 20 yıl için rekabet stratejisi, çok büyükler, orta büyüklükteki firmalar ve küçük firmaların hep birlikte varlıklarını sürdüreceği ve vahşi kapitalizm gereği büyük firmaların küçük firmaları yutmayacağı dengeli, yaygın ve serbest piyasa sistemine dayalı bir iş çevresi oluşturmak olmalıdır. Hükümet, bu dönemde büyük firmalara yönelen müşteri ve tüketicilerin eğilimlerini dikkatle izleyip, tekelleşmeye veya piyasanın birkaç firma arasında paylaşılmasına izin vermeyerek, getirecekleri düzenlemelerle dengeli bir dağılım ve alışveriş sistemi kurmalıdır.
         <br/>
         <br/>
         Tahminen 2025 yılına kadar sürecek bu yeni dönemde hükümetler oligopol piyasaların gelişmesine izin vermemeli, KOBİ’leri belli ölçüde himaye ederek, gelişip serpilmelerine imkân sağlayacak şartları hazırlamalıdır. Bu arada, KOBİ’ler de yeni şartların dinamiğini iyi kavrayarak, “birleşerek büyüme, ittifaklar kurma, kaliteyi artırma, farklılıklar ve orijinalliği yakalayarak, yeni ürünler, hizmetler, prosesler ve tasarımlara yönelme ve satış sonrası hizmet odaklı olma” davranışlarıyla sadece bekleyen “pasif” bir tutum içinde değil, şartları kendi lehlerine değiştirmeye çalışan aktif aktörler olmalıdır.
         <br/>
         <br/>
         Vurgulanması gereken bir diğer husus ise, Türkiye’nin uluslararası anlaşmalarının da bu stratejilerin belirlenmesinde dikkate alınması gereğidir. Bu doğrultuda, çok yakın gelecekte AB’ye tam üyelik ile ilgili müzakerelere başlayacağımız ülkeler, bundan böyle yakın bir rekabet alanı haline gelmiştir. Bu rekabet alanında sadece kendi kurallarımız değil, topluluğun kuralları da bizi önemli ölçüde etkilemeye başlamıştır. Bu münasebetle yöneticilerimiz, rekabet ve büyüme adına bugüne kadar bilip öğrendiklerini yeniden gözden geçirmek zorundadır.  Temmuz’da yayınladığımız “Yeni Ekonomik Dönemde KOBİ’ler İçin Rekabet ve Büyüme Stratejileri” adlı ekonomik yol haritası çalışmamızda detaylı olarak yer alan, yeni dönemin rekabet stratejilerini akılda kalacak şekilde birkaç madde halinde özetleyebiliriz:
         <br/>
         <br/>
         1. Kolay para kazanma ve piyasa fırsatlarını değerlendirme dönemi sona ermiştir. Tek başına fiyat rekabeti değil; fiyatla birlikte marka, kalite ve hizmet rekabeti bir bütün olarak öne çıkmıştır. Sadece fiyatı yüksek veya düşük tutma tek başına herhangi bir anlam ifade etmemektedir. Çünkü piyasalar ürün çeşidiyle zenginlemiş, müşteriler internet ve diğer medya araçlarıyla çok daha etkili bir şekilde bilgi sahibi olmaya başlamıştır. Bugün müşteri, tüm zamanlardan daha fazla “kral” haline gelmiştir.
         <br/>
         <br/>
         2. Firmaların iç yapılarını, yönetim sistemlerini ve sermayelerini güçlendirme gereği ortaya çıkmıştır. Bu gereklilik bir taraftan AB üyeliği süreciyle ilgilidir, diğer taraftan ise devletin kaynaklarını daha rasyonel kullanma politikasından kaynaklanmaktadır. Devlet, kayıt dışı uygulamaları azaltmaya yönelik ciddi tedbirler almakta, teşvik ve destekleri belirli büyüklükteki veya belirli özellikteki firmalara yönlendirmektedir. Böyle olunca rekabet, ölçek ekonomisi çerçevesinde çalışan (a) büyük, (b) güçlü veya (c) özellikli firmaları avantajlı hale getirmektedir. Rekabet edebilmek ve büyüyebilmek için birleşmek veya farklılaşmak gereği ortaya çıkmıştır.
         <br/>
         <br/>
         3. Halkın gelir seviyesinin yükselmesiyle, tüketim eğilimleri  değişmiştir. Artık insanlarımız yeni televizyon modellerine, yeni cep telefonlarına, yeni arabalara, yeni perdelere, yeni mobilyalara yönelmektedir. Bu yönelmenin KOBİ yöneticisi için anlamı; yeni ürünler, kaliteli ürünler, yeni ve orijinal tasarımlar, kalite güvencesi, satış sonrası destek ve yeni satış mekânları demektir. Bu beklentiyi göremeyen işletmeciler, yarışta hep arka sıralara doğru gerileyecektir.
         <br/>
         <br/>
         Hedef istikrar, istihdam ve ilerleme olmalı
         <br/>
         <br/>
         Sonuç olarak, KOBİ’lerin geleceğinde, işletme stratejilerinin yanı sıra; alacağı kararlar, yapacağı düzenlemeler ve uluslararası ilişkiler çerçevesinde izleyeceği politikalarla üzerinde hükümetler de etkilidir. Hükümet bundan böyle “faiz-döviz kuru-borsa” dar üçgenine sıkışmış kısa vadeli makro ekonomik hedeflerden, uzun vadede sürdürülebilir bir yapının oluşmasını sağlayacak şekilde ekonomideki alt sektörlere ve toplumsal önceliklere yönelmelidir. Ekonomide en hakiki teşvik, siyasî ve ekonomik istikrar ortamının devam ettirilmesi ve sürdürülebilir bir ekonomik büyümenin sağlanmasıdır. MÜSİAD olarak, gerek ülke ekonomisi, gerekse KOBİ’ler açısından ülkemiz için bugün anahtar hedeflerin 3-İ formülü ile ifade edebileceğimiz “İstikrar, İstihdam, İlerleme (Büyüme)” olması gerektiğine inanıyoruz.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1009 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22255), [web.archive.org (arşiv bağlantısı)](http://web.archive.org/web/20060106060958/http://www.aksiyon.com.tr:80/yazdir.php?id=22255)
