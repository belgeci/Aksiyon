# KCK’dan merdiven altı dersane

*İdil Zeynep Fırat 2013.11.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hükümet dershane ve okuma salonlarını kapatmaya hazırlanırken, PKK’nın açtığı eğitim destek evlerinin sayısı artmaya başladı. Son bir yılda 75 ev açıldı. Doğu ve Güneydoğu’da faaliyet gösteren evler yasal olmadığı gibi ilgili birimlerce de denetlenmiyor.
  </font>
 </div>
 <div id="newsText">
  <font class="detail-text">
   <p>
    Millî Eğitim Bakanlığı’nın dershaneleri kapatma taslağı, toplumun her kesiminden tepki topladı. Dershanelerle birlikte etüt merkezleri ve okuma salonlarının da kapatılacağına dair iddialar kafa karıştırıyor. Okuma salonları, daha çok Doğu ve Güneydoğu’da imkânı olmayan öğrencileri sınavlara hazırlamak için açılmış gönüllü eğitim kurumları olması bakımından önemli.
   </p>
   <p>
    Okuma salonlarına en büyük tepkiyi KCK/PKK gösteriyor. Örgüte göre, bu merkezler ‘Kürtleri yozlaştırıyor”, eleman temin alanını daraltıyor. Bundan dolayı bu salonlara sürekli molotofkokteyli atılıyor. Emniyet verilerine göre, Doğu ve Güneydoğu’nun 8 şehrinde son 3 yılda örgüt mensupları okuma salonlarına 100’ün üzerinde molotofkokteyli attı. Salonlara giden öğrencileri tehdit etme bu verilerin dışında.
   </p>
   <p>
    Saldırı ve tehditler dışında asıl üzerinde durulması gereken konu, KCK/PKK’nın eğitim destek evleri açması. Devlet bir taraftan dershane, okuma salonu ve etüt merkezlerini kapatmaya hazırlanırken, örgüt bölgedeki eğitim destek evlerinin sayısını çoğaltıyor. Örgütün sadece Diyarbakır merkezinde 20 kadar eğitim destek evi bulunuyor. Siirt’te 2, Van’da 21, diğer illerde de nüfusuna göre 5 ila 20 arasında eğitim destek evi var. Bölgede örgüt destekli evlerin sayısı 150’yi buluyor. Bunların 75’i son bir yıl içinde açılmış. Bir kısmı belediyeler bünyesinde gösterilse de genel itibariyle yasal değil. Millî Eğitim Müdürlükleri bu yerler hakkında hiçbir yasal işlem yapmıyor. Yurtsever Devrimci Gençlik Hareketi (YDGH), daha çok bu merkezlerde örgütleniyor. Son dönemlerde kimlik kontrolleri ve küçük çaplı saldırılar yapan bu birim, örgütün eğitim evleri ve çeşitli gençlik yapılarında örgütleniyor. Dağa gidişler de yine bu merkezler üzerinden yapılıyor. Çeşitli komiteler, gençlik merkezleri ve kadın birimleri altında propaganda yapan örgüt, okuma salonlarına gidenleri bu birimlere çekmek istiyor.
   </p>
   <p>
    Devletin dershane ve okuma salonlarını kapatmayı planladığı bugünlerde KCK/PKK’nın iki ay önce yayımladığı (örgüt içi) bir bildiri, meseleyi daha da anlamlı kılıyor: “Süreç, bizim açımızdan önemli sonuçlar doğuracak. Buna hazırlıklı olmalıyız. Birimlerimiz bu hedef doğrultusunda çalışmalarını hızlandırmalı. Köylerde, gençlik merkezlerinde çalışma ve yoğunlaşmalar artırılmalı. Okul ve özel eğitim merkezlerine giden Kürt çocukları ve gençlerine ulaşılıp bilinçlendirilmeli. Bunların birim ve alanlarımızda faaliyet yürüten merkezlere gelmeleri sağlanmalı. Kürt çocukları kendi özlerinden uzaklaştırılarak Türkleştirilip İslamlaştırılmak isteniyor. Buna karşı olmak zorundayız. Ders verilecekse verelim, sosyal faaliyetlerse yapalım. Özerklik sadece milis kuvvetleriyle gelmez, bu bilinç halka yayılmalı. Okumak isteyen her Kürt bizim merkezlerimizi bilmeli, buralarda eğitilmeli.”
   </p>
   <p>
    Örgütün oluşturduğu eğitim destek evleri ve gençlik merkezlerinde PKK bilinci, Öcalan’ın hayatı ve fikirleri gibi konularda dersler veriliyor. Örgütün ‘efsane’ olmuş kişileri de bir model ve örnek olarak sunuluyor. PKK hareketi Kürt tarihinin en önemli parçası olarak veriliyor. Kürt din tarihi ve coğrafyası da verilen dersler arasında. Bunların yanında normal eğitim kurumlarında görülen dersler de veriliyor…
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37103-kckdan-merdiven-alti-dersane.html), [web.archive.org (arşiv bağlantısı)](http://web.archive.org/web/20131121064807/http://www.aksiyon.com.tr:80/aksiyon/haber-37103-kckdan-merdiven-alti-dersane.html)
