# Kendini patlatan 'akıllı uslu' çocuklar

*Adem Güneş 2015.07.28*

<div class="pNewsDetailMainContent" itemprop="articleBody">
 <p>
  Suça karışmış kişilerin en belirgin özelliği, psikolojik problemli olmalarıdır.
 </p>
 <p>
  Her psikolojik sorunu olan suç işlemez ancak suç işleyenlerin tamamına yakını psikolojik problemlidir.
 </p>
 <p>
  Bir kişinin psikolojik probleminin var olup olmadığını ölçmek için bir alet yok. Elinize bir termometre alıp ‘bakalım bu kişinin ne kadar psikolojisi bozukmuş’ diye ölçemezsiniz. Bozuk psikolojinin görünür yanı ‘agresif’ ve ‘depresif’ davranışlardır.
 </p>
 <p>
  Agresiflik, dışa dönük yıkıcılıktır; depresiflik ise içe dönük…
 </p>
 <p>
  Agresif kişi kavga eder, problem çıkarır, bağırır, çağırır, vurur, kırar… Kriminal olaylara yatkındır. Ancak bilinenin aksine, agresifler, iç çatışmalarını hırçınlıkları ile boşalttıkları için asıl problem depresiflerdir.
 </p>
 <p>
  Depresif kişiler; sessizdir, problem çıkartmaz, bağırtı çağırtıdan hoşlanmaz... Bu tutumlarından dolayı çevreleri tarafından ‘uyumlu, terbiyeli’ olarak tanınırlar. Hiç beklenmedik bir anda geçirdikleri cinnet hâli herkesi şaşırtır; ‘halbuki ne kadar da sessiz biriydi’ dedirtir çevresine...
 </p>
 <p>
  Depresifler, agresifler gibi kendilerini boşaltacakları bir kanalları olmadığı için yaşadıkları olumsuzlukları içlerine atarlar. Problemler çoğaldıkça, iç sesleri de çoğalır. Kendi kendilerine konuşurlar çoğu defa. Yalnız kalmaktan sıkılmazlar, çünkü yalnız değildirler. İçlerinde onlarca insan ile konuşur, onlarca soruya cevap verir dururlar. Bazen gerçek yaşamdan çıkar, hayali bir âlem içine girerler, orada mutlu olurlar. Daha ilerlemiş durumlarda ‘farklı bilinç halleri’ yaşamaya başlarlar. Yaşamı artık diğer insanlar gibi algılamaz olurlar...
 </p>
 <p>
  Örneğin siz ölümden ürperirsiniz, onlar tepkisiz kalırlar...
 </p>
 <p>
  Size intihar çok ürkütücü gelir ama onlara tatlı bir huzur hali hissettirir…
 </p>
 <p>
  Bundandır ki terör örgütleri genellikle depresif kişileri intihar bombacısı olarak seçer veya intihar bombacısı yapmak istedikleri kişileri önce depresif ruh haline sokarlar. Dinlettikleri müzikler, izlettikleri filmler, anlattıkları olaylar onları gerçek yaşamdan çıkartır, hayali bir âleme yerleştirir.
 </p>
 <p>
  Böylesi bir kişi için artık kalabalıklar arasına girip üzerindeki bombayı patlatmak ‘korkunç’ değil, oldukça ‘huzur’ verici bir ruh halidir. Yüksek bir binadan aşağı atlamak, ürkütücü değil, tatlı bir keyif halidir. Eline verilen bir silahla insanlara acımasızca ateş etmek onları üzmez, ‘kutsal’ bir görev yapmanın gururunu yaşatır...
 </p>
 <p>
  Ülkemizdeki hâkim pedagojik akım, maalesef, depresif çocuklar yetiştirmek üzere kurgulanmış sanki... Ve depresif çocuklar ‘akıllı uslu’ olarak isimlendirilmiş...
 </p>
 <p>
  Bir çocuk misafirlikte ne kadar sessiz ve sakin durursa, ‘maşallahı var...’ Okulda ne kadar öğretmeni üzmezse velisine o kadar övgü...
 </p>
 <p>
  Halbuki bir pedagog olarak ilan ediyorum; akıllı çocuk yoktur...
 </p>
 <p>
  Çocuk delidir...
 </p>
 <p>
  Deli olmak zorundadır ki gelişimi sürsün...
 </p>
 <p>
  Bir çocuk koltukların üzerinde zıplayamıyorsa, ortada bir problem vardır...
 </p>
 <p>
  Bir çocuk, camide bir o yana bir bu yana koşamıyorsa işler yolunda gitmiyor demektir...
 </p>
 <p>
  Koşarken düştüğünde, acısına ağlamak yerine dönüp anne babasına ‘kızacak mı?’ diye bakıyorsa durum içler acısıdır...
 </p>
 <p>
  Çocuksu coşkusu yok edilmiş çocuklarıyla ‘akıllı uslu’ diye övünen yetişkinler, er geç bu trajik uykudan uyanacaklardır. Umarım bu uyanış ne onlar ne çocukları ne de bu ülke için geç olmaz...
 </p>
</div>


Kaynak: [www.aksiyon.com.tr](http://www.aksiyon.com.tr/insan-insana/kendini-patlatan-akilli-uslu-cocuklar_551740), [web.archive.org (arşiv bağlantısı)](http://web.archive.org/web/20150805121708/http://www.aksiyon.com.tr/insan-insana/kendini-patlatan-akilli-uslu-cocuklar_551740)
