# Ülkemiz çocuklarına bu fenalığı yapmayın lütfen

*Adem Güneş 2015.06.02*

<div class="pNewsDetailMainContent" itemprop="articleBody">
 <p>
  Sevgili ablam 2010’da gencecik yaşta amansız bir hastalığa yakalandı. Kayseri’de bir hastanede tedavi altına alındı. Kendisini sürekli ziyarete gidiyorduk. İyileşmesi için dua ediyorduk… Ziyaretine gelenler nasıl olduğunu sorduğunda “Dünden daha iyiyim Allah’a şükür.” diyordu hep. Bense kendisinin iyi olmadığını düşünüyordum. Zira kendisini muayene eden doktor memnun görünmüyordu gidişattan.
 </p>
 <p>
  O gün sabah, ablamla biraz eskileri konuştuk, yaramazlıklarımızı hatırladık. Yorgun dudakları ile tebessüm etti. Sonra doktorumuz geldi… Nöbetçi doktorun gece boyunca yaptığı tetkikleri, gözlemleri okumaya başladı. O dosyayı okudu, ben doktoru…
 </p>
 <p>
  Neler okudu bilmiyoruz ama mimikleri değişti doktorun… Kaygı gördüm gözlerinde… Göz ucu ile ablama baktı… Bir şey söylemeden çıktı… Ben de peşinden… “Nesi var ablamın?” diye sordum. Gözüme baktı, “İyi değil.” dedi sadece… İçimi bir korku kapladı, hazırlıklı değildim ablamın ölmesine. Odaya gittim: “Bugün nasılsın ablacığım?”
 </p>
 <p>
  “İyiyim Allah’a şükür kardeşim.” dedi… İnanmadım ona… İyi değildi… Objektif olamıyordu, ilaçların tesiri vardı üzerinde…
 </p>
 <p>
  O gün akşama kadar geçmek bilmedi… Akşam, durumu ağırlaştı… Yoğun bakıma kaldırdılar. Göz ucu ile bana baktı. Yorgundu. Gözlerini kapattı. Ağzına oksijen maskesi taktılar… “Nasılsın abla diye seslendim?” kapı arasından, kaşlarını kaldırdı hafifçe “İyi değilim” diye… Ağladım sessizce… Defterindeki kabı çıkartıp kendi defterime kapladığım zaman yaptığımız kavga geldi aklıma…
 </p>
 <p>
  Sabaha kadar dua ettim ablam ölmesin diye… Sabah saatleri yaklaşırken duvar dibinde uyumuşum… Omzuma dokunarak uyandırdılar… Telaş ile gözümü açtım… İçime korku düştü; ablamın vefat ettiğini söylediler… Ağlayamadım bile… Donakaldım…
 </p>
 <p>
  Geçen hafta mezarını ziyaret ettim. O günkü hatıralarım canlandı gözümde.
 </p>
 <p>
  Kişi kendini nasıl tarif ederse etsin, bilen kişinin gözüne dönüp bakmak lazım “İşler yolunda mı?” diye…
 </p>
 <p>
  Bugünlerde içim yine ağlıyor… Bu sefer ablam için değil, bu ülkenin çocukları için… Zira ülkemiz eğitim sistemi yüz yıllık kayıp yaşayabilecek bir sistem değişikliğine doğru adım adım gidiyor. “Klasik Eğitim”den “Transmisyoner Eğitim” sistemine dönüyor. Bu ülkemiz için tam bir “felaket.” Bu sözlerim ne anlama geliyor, izah edeyim:
 </p>
 <p>
  Eğitim sistemleri genel hattı ile üçe ayrılır: “Modern Eğitim”, “Klasik Eğitim”, “Transmisyoner Eğitim”.
 </p>
 <p>
  Modern Eğitim, “öğrenci merkezli”dir. Her çocuğun kendine has bir öğrenme şekli olduğu düşünülür. Çocuklar, bireysel özellikleri dikkate alınarak eğitim alırlar. Öyle ya kimi çocuk matematik zekâya sahiptir, kimisi sosyal zekâya… Bu farklılıklar görmezden gelinirse, sosyal bir çocuk eğitim sisteminin içinde harap olur gider… Gelişmiş ülkelerin eğitimde başarısının sırrı, öğrenci merkezli eğitim sistemlerini kullanmasıdır. Çok arzu ettim ülkemiz çocukları da bu sistemle eğitim görsün diye. Yazdım, çizdim, anlattım; ama beceremedim… Zira Klasik Eğitim ile yetişenlerin Modern Eğitim’i anlaması, uygulayabilmesi gerçekten zordu… Olmadı…
 </p>
 <p>
  Klasik Eğitim ise “öğrenme merkezli”dir. Zorla da olsa bilgi çocuğun beynine yerleştirilir… Öğrenemeyen çocuk not ile cezalandırılır, aşağılanır… Gerekirse dövülür,  sövülür… Duyarlı bir anne baba, “Sevgili öğretmenim, bizim çocuğu niye aşağılıyorsunuz?” diye sorsa, klasik eğitimi benimsemiş eğitici “Çocuğunuzun iyiliği için dövdüm, size de iyilik yaramıyor!” deyiverir birden. Yüz yılı aşkın zamandır ülkemizde çocuklar klasik eğitim ile öğütülüyor… Eğiticiler eğitilmeden, Modern Eğitim’e geçmek oldukça zordur, zaman ister. İşte Danimarka. Danimarka’da Klasik Eğitim’den Modern Eğitime geçmek on yılları aldı…
 </p>
 <p>
  Ama benim korkum artık bu değil… Klasik Eğitim’den daha beter bir sistem var ki adım adım üzerimize doğru yaklaşıyor: “Transmisyoner Eğitim”…
 </p>
 <p>
  Transmisyoner Eğitim, “devlet odaklı”dır. Eğitim, bir misyon aktarmak üzere şekillenir. Çocuklar “rejim bekçisi” ve “sadık vatandaş” olarak yetiştirilir. İster komünist, ister faşist, ister krallık olsun, ülke rejimi ince ince çocukların ruhuna işlenir. Bu sistemden mezun olanlar, bilgi ile değil, hâkim otorite ve rejime sadakat ile iş bulur, kariyer sahibi olur.
 </p>
 <p>
  Ben bir uzmanım ve ülkemiz çocukları için kaygılıyım… Klasik Eğitim’e bile razı değilken, adım adım Trasmisyoner Eğitim’e doğru ilerlediğimizi görmek daraltıyor beni. Tepeden tırnağa, okul müdürlerinden, müdür yardımcılarına kadar oluşturulan yapısal değişiklik Transmisyoner Eğitim’e yol açar… Belki bu, o sırada eğitimi kurgulayanlar tarafından kendi çıkarları için cazip görünse de, bir daha sökülüp atılması oldukça zor olur… Kişi kendi elleri ile kurduğu sistemden zarar görmeye başlasa geri dönüş imkânsızlaşır.
 </p>
 <p>
  Ablama sorduklarında “Kendini nasıl hissediyorsun?” diye, “İyiyim Allah’a şükür.” diyordu… Ama konunun uzmanı kaygılıydı… Çünkü gidişatı görebiliyordu…
 </p>
 <p>
  Şu an dışarıdan bakınca “her şey yolunda” gibi görünse de bir uzman olarak ülkemiz çocukları için kaygılıyım… Türk eğitim sisteminde böylesi bir değişiklik gerçekleşirse, geriye dönüş neredeyse imkânsızlaşır. İşte görüyoruz Ortadoğu’yu, Rusya’yı, Çin’i, Kuzey Kore’yi…
 </p>
 <p>
  Bence ülkemiz çocukları bunu hak etmiyor… Lütfen bunu yapmayın…
 </p>
</div>


Kaynak: [www.aksiyon.com.tr](http://www.aksiyon.com.tr/insan-insana/ulkemiz-cocuklarina-bu-fenaligi-yapmayin-lutfen_551100), [web.archive.org (arşiv bağlantısı)](http://web.archive.org/web/20150719215058/http://www.aksiyon.com.tr/insan-insana/ulkemiz-cocuklarina-bu-fenaligi-yapmayin-lutfen_551100)
