# Sanal oyunda astronomik tehlike

*A. Nazif Aydın 2013.10.28*

<div class="pNewsDetailMainContent ctx_content" itemprop="articleBody">
 <p>
  Dünyayı kasıp kavuran online bilgisayar oyunları Türkiye’de de gençlerin yeni modası. ‘E-spor’ denilen ve birçok firmanın sponsorluk yaptığı bu sektörde astronomik paralar dönüyor. Uzmanlar ise ruhi ve fiziki tehlikelerine dikkat çekiyor.
 </p>
 <p>
  Dota adlı internet oyununun finalinde oyunculara ödül olarak 2,8 milyon dolar, League of Legends adlı oyunun finalinde ise 2 milyon dolar dağıtılıyor. Ödülün yanında turnuva finali NBA takımlarından Los Angeles Lakers’ın sahası Staples Center’da yapılıyor. Teknoloji devi Samsung reklam için e-spor takımı Ozone’yi satın alıyor. Kingston, Asus, Logitech, Kayspersky, MSI gibi firmalar sponsorluk anlaşmaları imzalıyor. Oyun kanalları Kore, Çin gibi birçok ülkede 7/24 kesintisiz yayın yapıyor. League of Legends turnuvasını 8 milyon kişi internetten, 1 milyon kişi ise Kore ve Çin televizyonlarından takip etti. Bütün bu gelişmeler e-sporun önüne geçilemeyen büyümesinin sonucu. Online oyunların yaygınlaşmasıyla birlikte e-spor özellikle gençler arasında çığ gibi büyüdü. Peki, nedir bu e-spor ve nasıl oluyor da bu kadar geniş kitleleri etkiliyor?
 </p>
 <p>
  <img alt="" height="326" src="http://web.archive.org/web/20151225225951im_/http://medya.aksiyon.com.tr/aksiyon/2013/10/28/nazif-8.jpg"/>
 </p>
 <p>
  Tarih boyunca mücadelenin, rekabetin, fiziksel ve mental hazırlığın ön plana çıktığı spor bugün farklı boyutlarda da kendini gösteriyor. Teknolojinin gelişimiyle fiziksel mücadele yerini bilgisayarların mücadelesine bırakmaya başladı. Artık klasik anlamdaki sporcuların yanında bilgisayar başında rekabet eden teknolojik kahramanlar da var. Yeni nesil sporcuları ortaya çıkaran bu alan ‘e-spor’ diye adlandırılıyor. E-sporda, maçlar internet üzerinden (online) bilgisayarlar aracılığıyla oynanıyor. Takımlı veya bireysel olarak sanal sahalara çıkılıyor ve iyi oynayan taraf büyük ödülün sahibi oluyor. Hiçbir aktivite içermemesinin yanında yaş, cinsiyet, kilo, boy gibi fiziksel ayırım yapmadan herkes eşit olarak maça çıkıyor.
 </p>
 <p>
  İnternetin evlerde de yaygın olarak kullanılmaya başlamasının ardından e-spor konusunda da kısa sürede büyük gelişimler kaydedildi. Bilinen ilk video oyun turnuvası ‘Intergalactic Spacewar Olimpiyatı’ adı ile 1972 yılında Standford Üniversitesi’nde yapılmıştı. Ödül olarak ise 1 yıllık ‘Rolling Stone’ dergisi aboneliği verildi. Ödülün bu kadar sembolik olduğu ilk zamanlardan günümüze köprünün altından çok sular aktı ve milyon dolarlık ödüller dağıtılır hâle geldi.
 </p>
 <p>
  Milyonlarca dolarlık piyasaya ulaşan günümüz e-sporunun temelleri ise 1996 yılında bir İngiliz tarafından düzenlen Quake turnuvasıyla atıldı. Türkiye’de e-sporun gelişimi internetin gelişimine paralel 2000’li yılardan sonra başlıyor. 2005 ve 2006 yıllarında yapılan ‘World Cyber Games Türkiye’, 2010’da düzenlenen ‘DreamHack Türkiye’ elemeleri ile geçen yılki Kingston Trilogy Tour, Türkiye’deki en büyük e-spor organizasyonları. En yaygın online oyunlardan biri olan League of Legends’in yapımcısı Riot Games’in Türkiye ofisinin açılması ve Nfinity Games’in çalışmaları da Türkiye’de e-sporun büyümesine, oyun meraklılarının bilgisayar başında daha fazla vakit geçirmesine sebep oluyor.
 </p>
 <p>
  <img alt="" height="349" src="http://web.archive.org/web/20151225225951im_/http://medya.aksiyon.com.tr/aksiyon/2013/10/28/nazif-1.jpg"/>
 </p>
 <p>
  E-sporun milyonlarca dolarlık bir pazara sahip olması, tanınmış markaların bu sektöre yönelmesini sağladı. Bazı firmalar yalnızca sponsorluk anlaşması yaparken bazıları takım satın alıyor. Kingston, Asus, Logitech, Kayspersky, MSI e-spora destek verenlerden birkaçı. Bu destekler sayesinde e-spor ekonomisi her geçen gün büyüyor. Bu da yeni markaların sektöre girmesini sağlıyor. Bu durumun en güncel örneklerinden biri Samsung’un League of Legends Sezon 3 Dünya Şampiyonası’nda yer alacak Kore temsilcilerinden MVP Ozone takımını satın alması. Takımın ismi alımdan sonra Galaxy Ozone olarak değiştirildi. Peki dev teknoloji markası neden bu alana adım attı? Samsung, bu yolla hem kullanıcılara doğrudan hitap edebilecek hem de tanıtım ve marka değerini artıracak. Eski Türkiye Dijital Oyunlar Federasyonu (TÜDOF) Yönetim Kurulu üyesi Ergün Saygılı, Samsung’un seçtiği bu yolu ‘hem ucuz hem de etkili’ olarak tanımlıyor. TÜDOF Başkanı Barış Özistek ise bu konuda; “Aslında bir e-spor takımına sponsor olmakla, futbol veya basketbol takımlarına sponsor olmak arasında fark yok. Markalar gençler ile bağ kurarak hedef kitlelere doğrudan ulaşabilmek için dijital oyun firmaları ve e-spor takımlarıyla işbirliği yapıyor.” diyor. Sektöre büyük markaların girmesiyle televizyon kanalları da bu gelişime kayıtsız kalamadı. E-sporun en çok geliştiği ülkelerden Güney Kore’de 7/24 e-spor yayını yapılan kanallar kuruldu.
 </p>
 <p>
  E-spor alanında birçok oyunun turnuvası yapılıyor. Bazıları var ki, diğer turnuvalardan çok değerli. Çünkü astronomik boyutta ödüller dağıtıyor. Dota 2 turnuvasındaki ödülün 3 milyon dolara yaklaşması oyuncular sayesinde olmuştu. Oyun içinde satın aldıkları eşyaların bir kısmının parası turnuva ödülüne eklendi ve miktar 2,8 milyon dolara kadar çıkarıldı. League of Legends de bir başka astronomik ödül dağıtan turnuva. Bu turnuvanın diğer özelliği finalinin NBA takımlarından Los Angeles Lakers’ın sahası Staples Center’da yapılmış olması.
 </p>
 <p>
  E-spor fiziksel aktiviteye dayanmasa da futbol ve basketbol takımları gibi ciddi bir hazırlık süreci gerektiriyor. Hâliyle dışarıda antrenman yapamayan takımlar ‘Gaming House (Oyun Evleri)’ adı verilen özel tasarlanmış mekânlarda toplanıyor. Evlerin amacı toplu antrenman yaparak turnuvalara hazırlanmak. Türkiye’nin en büyük e-spor takımı ‘Dark Passage’in kurucusu Ertuğ Okçuoğlu e-sporcuların nasıl antrenman yaptığını şöyle anlatıyor: “Takımlar, büyük turnuvalara katılmadan önce belirli saat aralıklarıyla antrenman yapıyor ve küçük çaptaki turnuvalara katılıyor. Ana turnuva yaklaştığı zaman oyuncular bir şehirde toplanıyor. Günde en az 5-6 saat oyun oynuyorlar. Turnuvada kullanılacak taktikler burada hazırlanıyor. Oyuncuların yetenekleri burada gelişiyor.” Bu antrenmanların en büyük katkısı takım arkadaşlarını aynı ortamda buluşturarak birbirlerinin hareketlerini tahmin edebilmelerine imkân sağlaması.
 </p>
 <p>
  Türkiye’de e-spor takımları, 2000’li yıllarda kurulmaya başladı. Başta maksat tamamen oyun oynamak ve eğlenmekti. Piyasanın artan değeriyle birlikte amaç para kazanmaya doğru yöneldi. Ertuğ Okçuoğlu büyümenin önüne geçilemeyeceğini vurguluyor: “E-sporun izlenme ve takip oranında voleybolu hatta basketbolu geçecek kadar büyüyeceğini düşünüyorum. Şu anda yavaş yavaş takım tutma ve taraftar olgusu oluşmaya başladı. Taraftarlar e-spor takımlarının formalarını giyiyor ve turnuvalarda desteklemek için yerlerini alıyor.” Ancak Türkiye’de henüz profesyonel anlamda bir oyuncu veya takım yok. Yine de e-spor camiasından bazı takımlar ödüllü uluslararası turnuvalarda boy göstermeye başladı.
 </p>
 <p>
  2011 yılında e-sporu desteklemek amacıyla TÜDOF kuruldu. Federasyonun bir amacı da aile, genç ve çocukların bilinçlendirilmesiydi. Fakat kurulmasının ardından uzun süre hiç lisans veremedi ve geçen haftalarda ‘gelişmekte olan federasyon’ statüsüne alındı.
 </p>
 <p>
  <strong>
   Ruhsal ve fiziki zararları var
  </strong>
 </p>
 <p>
  Peki e-spor cephesinde her şey tozpembe mi? Maalesef değil. En büyük problem tahmin edileceği üzere bağımlılık; insanların bilgisayar başında uzun zaman geçirmesine sebep oluyor. İyi kontrol edilmezse bu psikolojik rahatsızlık boyutuna çıkıyor. Özellikle liselerde otokontrolü tam olarak sağlayamamış çocukların eğitim hayatı olumsuz etkileniyor. Okul yerine internet kafeyi tercih eden öğrencilerden Baki Yıldız online oyun kurbanlarından. Okulun ilk 30 gününde 15 gün okuldan kaçarak internet kafeye gitmiş. Bunun üzerine okul idaresinden ailesine uyarı mektubu gönderildi.
 </p>
 <p>
  Kontrolsüz bilgisayar başında kalmak ise beyin ve göz fonksiyonlarında zararlara yol açabiliyor. Beyin ve nöroloji uzmanı Doç. Dr. Memduh Kerman’a göre, sürekli bilgisayar başında oturmak özellikle epileptik ve epileptik nöbete eğilimli çocuklar için tehlikeli. Oyun esnasındaki tepkiler her an nöbete sebebiyet verebilir. Migren hastalarında baş ağrısı nöbetlerini uyarır. Duruş bozukluğu ile kamburluğun yanı sıra boyun ağrısı, şekil bozukluğu ve boyun fıtığına zemin hazırlar. Uyumsuzluk, gerilim baş ağrısı ve uyku bozukluğuna sebep olur. Düzensiz beslenme ve dikkat dağılması sonucu çocuklar eğitimde performans düşmesi yaşar. Uzun süre oturmaya bağlı olarak bacaklarda kan göllenmesi sonrası varis ve kan pıhtısı oluşabilir.
 </p>
 <p>
  Uzun süreli bilgisayar kullanımında gözün maruz kalabileceği zararlar farklı açılardan değerlendiriliyor. Göz hastalıkları uzmanı Prof. Dr. Sinan Tatlıpınar, bilgisayar karşısında çok vakit geçirmenin gözde kuruluğa, göz yorgunluğuna, baş ağrısına ve miyopide artışa sebep olabileceğini belirtiyor. Op. Dr. Selma Kaşkaloğlu ise bilgisayar ekranlarının gözlere zararlı olduğuna dair bilimsel bulgu olmadığını belirterek şunları söylüyor: “Ancak bilgisayar kullanımı arttıkça göz rahatsızlığı ve yorgunluğu, yakınmaları arttığından haklı olarak böyle bir endişe ortaya çıkmaktadır. Yapılan tüm çalışmalarda normal şartlarda bilgisayar ekranlarından zararlı seviyede iyonizan radyasyon (X-ışınları) veya noniyonizan radyasyon (ultraviole) tespit etmek mümkün olmamıştır. Örneğin bilgisayar ekranlarından salınan ultraviole miktarı basit bir floresan ampulden açığa çıkandan çok daha azdır. Hayat boyu bilgisayar kullanılsa dahi zararlı bir radyasyon etkisi olmaz.”
 </p>
 <hr/>
 <h3>
  <span>
   ‘SORUNLU KULLANICI’ OLABİLİRSİNİZ
  </span>
 </h3>
 <p>
  Uzun saatler bilgisayar başında kalma, kişileri insanlardan uzaklaştırıyor ve yalnızlaştırıyor. İnsanların fizik ve ruh sağlıkları çok boyutlu olarak etkileniyor ve hayat kalitesi ciddi anlamda düşüyor. Bunları, sıkıntı yaşayan veya riskli durumda olan bireylerin araştırması ve kendilerini bu zararlardan koruyarak bilgisayar kullanması lazım.
 </p>
 <p>
  Teknoloji bağımlılığı dediğimizde ise bir hastalıktan bahsediyoruz ve dolayısıyla bu durumda çözüm değil tedavi söz konusu. Tedavi ile ilgili hem ülkemizde hem de dünyada yoğun çalışmalar yapılıyor; ancak yeni bir hastalık olduğu için yapılan çalışmaların başarısını ya da hangisinin başarılı olduğunu uzun vadede göreceğiz. Henüz bir şey söylemek için erken. Teknoloji ile ilişki üç boyutta incelenmeli; kullanım, kötüye kullanım, bağımlılık. Kullanımda sıkıntı yok. Herkes kullanıyor, kullansın zaten. Kötüye kullanım bağımlılığın bir adım öncesi ve insanın kendisine ve hayatına zarar verir şekilde olmasıdır. Bir ileri boyutu ise bağımlılıktır ki dediğim gibi bağımlılıktan bahsediyorsak tedaviden bahsetmek lazım. Ancak şu aşamada kendilerini bağımlı olarak adlandıran ya da öyle görülen çok sayıda insan bağımlı değil sorunlu kullanıcı. Dolayısıyla bu konuda bağımlılığa oranla başta bilinçli kullanım olmak üzere yapılabilecek çok şey var.
 </p>
 <p>
  Çok bilgisayar kullanan kişiler hayatın diğer alanlarını ihmal ediyor, fiziksel, psikolojik, sosyal ve zihinsel gelişimini göz ardı ediyorsa o zaman orada büyümesi çok mümkün bir sorunla karşı karşıya kalıyoruz.
 </p>
 <hr/>
 <h3>
  <span>
   Dünyanın En Çok Kazanan E-sporcuları
  </span>
 </h3>
 <p>
  <span>
   <strong>
    Jonathan ‘Fatal1ty’ Wendel:
   </strong>
  </span>
  Wendel e-sporun süper yıldızı olarak gösteriliyor. Unreal Tournament, Quake III ve Painkiller turnuvalarında kazandığı ödüllerle listenin başında. Bugüne kadar 7 farklı oyunda 13 turnuva kazandı. En büyük ödülünü ise Painkiller turnuvasından kazandığı 150 bin dolar ile alan Wendel, toplamda 470 bin dolar ödül sahibi olmuş.
 </p>
 <p>
  <span>
   <strong>
    Lee ‘Flash’ Young Ho:
   </strong>
  </span>
  Flash, adını ‘StarCraft: Blood War’ ile duyurmuş bir oyuncu. Şimdiye kadar 9 turnuva kazanan oyuncu birçok ikinciliğe sahip. Lee ‘Flash’ Young Ho bugüne kadar toplam 435 bin dolar ödül kazanmış.
 </p>
 <p>
  <span>
   <strong>
    Lee ‘Jaedong’ Jae Dong:
   </strong>
  </span>
  ‘StarCraft: Blood War’da hâkimiyetiyle tanınan Jaedong, dünyanın en çok kazanan üçüncü e-spor oyuncusu. Daha önce OSL tarafından verilen ‘Altın Mouse’ ödülünün de sahibi. StarCraft II’de de birincilikler kazanmış olmasına rağmen adını Blood War ile duyurdu. Bugüne kadar 9 turnuvayı kazanan oyuncu toplamda 380 bin dolarlık ödülün sahibi olmuş.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/sanal-oyunda-astronomik-tehlike_536856), [web.archive.org (arşiv bağlantısı)](http://web.archive.org/web/20151225225951/http://www.aksiyon.com.tr:80/dosyalar/sanal-oyunda-astronomik-tehlike_536856)
