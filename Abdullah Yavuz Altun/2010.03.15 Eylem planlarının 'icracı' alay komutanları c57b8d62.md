# Eylem planlarının ‘icracı’ alay komutanları

*Abdullah Yavuz Altun 2010.03.15*

<font class="agenda2NewsSpot">
 Darbelere ortam sağlayacak eylem planları deşifre ediliyor ve imzalar laboratuvarlarda belgeleniyor. Peki, bu eylemleri kimler yapacak? Hangi kadrolar bu eylemler için hazırlanıyor? İddia edilen Ergenekon’un saha komutanları kimler?
</font>
<font class="newsDetail">
 <p class="MsoNormal">
  Uzun süre kamuoyunun gündemini meşgul eden ‘İrtica ile Mücadele Eylem Planı’ndaki ıslak imzayı inceleyen Jandarma Kriminal; Adli Tıp ve Emniyet’in paralelinde karar verdi: “İmza, Dursun Çiçek’in.” Ardından 3. Ordu Komutanı Orgeneral Saldıray Berk ve Erzincan Cumhuriyet Başsavcısı İlhan Cihaner’in de sanık olduğu iddianame Erzurum 2. Ağır Ceza Mahkemesi tarafından kabul edildi. İddianamenin bel kemiğini Dursun Çiçek imzalı “AKP ve Gülen’i bitirme planı” oluşturuyor. Ergenekon kapsamında yürütülen bir başka soruşturma Poyrazköy’de çıkan silahlarla ilgiliydi. Soruşturma neticesinde Kafes Eylem Planı’na ulaşan savcılar, planda yazılanların uygulanıp uygulanmadığını araştırdı. Kısa süre sonra, İstanbul’da görülen Hrant Dink cinayeti davasına ve Malatya’daki Zirve Yayınevi katliamı davasına bakan mahkemeler soruşturmanın Kafes Eylem Planı’nı da kapsayacak şekilde genişletilmesini talep etti. Böylece gözler ‘eylem planı’ olarak gündeme gelen ve ‘fiiliyata geçmemiş darbe planı’ olarak sunulan ‘kâğıt parça’larının icra edildiği alanlara çevrildi.
 </p>
 <p class="MsoNormal">
  Malatya, Erzurum, Trabzon ve Diyarbakır’da görülen davalarda sanık muvazzaf albayların ortak bir özelliği saptanıyor. Şu ana kadar yapılan soruşturmalarda, Eskişehir İl Jandarma Komutanı Albay Recep Gençoğlu, Erzincan İl Jandarma Komutanı Albay Ali Tapan, Malatya İl Jandarma Komutanı Albay Mehmet Ülger, Kayseri İl Jandarma Komutanı Albay Cemal Temizöz, Trabzon İl Jandarma Komutanı Albay Ali Öz, Trabzon eski İl Jandarma Komutanı Albay Şinasi Çaşkurlu, Hakkâri İl Jandarma Komutanı Albay Erhan Kubat ve Konya İl Jandarma Komutanı Albay Hüseyin Özçoban hakkında çeşitli iddialar ortaya atıldı. Çoğu tutuklu olarak cezaevinde bulunuyor; ancak hepsi de görevinin başında. Üstelik Cemal Temizöz’ün avukatlık masraflarını Jandarma Genel Komutanlığı karşılıyor.
 </p>
 <p class="MsoNormal">
  ERZİNCAN OLAYLARININ
 </p>
 <p class="MsoNormal">
  BAŞAKTÖRÜ: RECEP GENÇOĞLU
 </p>
 <p class="MsoNormal">
  Tutuklu Başsavcı İlhan Cihaner’in başlattığı ‘cemaat soruşturması’ ve bölgedeki faaliyetleri kapsayan Erzurum iddianamesinde, Erzincan’ın şu anki Jandarma Alay Komutanı Albay Ali Tapan ve bir önceki komutan Albay Recep Gençoğlu isimleri birlikte yer alıyor. Savcıların değerlendirmesine göre, bu iki isim yetkilerini zorlayarak İsmailağa Cemaati mensuplarını İbda-C ve Hizbullah bağlantılı göstererek mahkemeden dinleme izni alınmasını kolaylaştırmış. Davayla ilgili savcılara bilgi veren gizli tanık Munzur’a göre Albay Gençoğlu şu cümleleri sarf ediyor: “Erzincan’da senden çok büyük bir operasyon istiyorum, benden silah mı istiyorsun, esrar mı istiyorsun, ne istiyorsan yerine gelecek. Yeter ki cemaat evlerini tespit et. Bu cemaate yönelik 4 ay içinde bir operasyon yapacağız, gerekirse cemaat mensuplarına yönelik yaptığımız teknik takip dikkate alınarak bol bol ikna ettiğiniz öğrencilerle cemaatteki insanların telefonla görüşmelerini sağlayın, bol bol suç unsuru konuşulsun…”
 </p>
 <p class="MsoNormal">
  Albay Recep Gençoğlu, Ergenekon soruşturmasının uzantısı olarak görülen bu planların bir icracısı olarak ilginç bir portre sunuyor. Yeni Aktüel dergisinin 211. sayısında yer alan bir haberde, Gençoğlu’nun silah arkadaşı olduğunu iddia eden birisi onu şöyle suçluyordu: “Cemal Temizöz’ün kurduğu korku imparatorluğunun üzerine oturdu.” Hatırlanacağı üzere daha önce binbaşı rütbesiyle Cizre İlçe Jandarma Komutanı olan Kayseri İl Jandarma Alay Komutanı Albay Cemal Temizöz hâlen Diyarbakır’da 20 faili meçhulün azmettiricisi olmak suçlamasıyla yargılanıyor. Aynı dergiye Temizöz’ün sorumlu tutulduğu faili meçhullerde kullanılan ‘Beyaz Toros’un fotoğrafını gönderen kaynağın anlatımına göre de Ağustos 1995’te yüzbaşı rütbesiyle Cizre’ye gelen Recep Gençoğlu, Temizöz’le birlikte yargılanan korucubaşı Kamil Atak ve kadrosunu yanında tuttu. Aralarındaki mühim farkı ise şu sözlerle açıklıyor: “Cemal Temizöz operasyonlara bizzat katılıyordu. Recep Gençoğlu ise perde gerisinde durur, operasyonlara Kamil Atak ve ona bağlı korucuları yollardı.”
 </p>
 <p class="MsoNormal">
  Gençoğlu’nun Cizre’de yaptığı yasa dışı faaliyetler arasında, korucubaşı Kamil Atak’ı korumak üzere mahkemeye yanlış bilgi vermek de yer alıyor. Meçhul kaynağın aktarımına göre, geçici korucu statüsü verilen Atak, hakkında gıyabi tutuklama kararı olmasına rağmen hem belediye başkanı hem de korucubaşı maaşı almış. Bunu sağlayan şey, Atak’ın tutukluluğunu isteyen Van Ağır Ceza Mahkemesi’ne Gençoğlu’nun “İlçemizde bu isimde bir şahıs yok.” şeklinde cevap göndermesi ve emniyeti bu işe alet etmesiydi. Eski silah arkadaşı, Recep Gençoğlu’nun banka hesaplarındaki trafiğin incelenmesiyle Kamil Atak’la bağının çözülebileceğini aktarıyor. Ayrıca, Cizre’de bir iş adamıyla kaçak mazot işine girdiğini ve harcamaları askeriyenin kantin bütçesinden karşıladığını iddia ediyor.
 </p>
 <p class="MsoNormal">
  ERGENEKON SANIĞI MALATYA
 </p>
 <p class="MsoNormal">
  KOMUTANI MEHMET ÜLGER
 </p>
 <p class="MsoNormal">
  Erzurum iddianamesinde Recep Gençoğlu’nun ‘irtibatlı’ olduğu isimler arasında ilginç kişiler yer alıyor. Eski Özel Harekat Daire Başkan Vekili İbrahim Şahin’in Ergenekon iddianamesine giren S-1 timini kurması için görevlendirdiği ileri sürülen Reşadiye Komando Tugayı Komutanı Üsteğmen Taylan Özgür Kırmızı bunlardan biri. Diğer önemli isim, Malatya’daki Zirve Yayınevi katliamından sorumlu olduğu iddia edilen, Ergenekon soruşturması kapsamında tutuklanan ve dördüncü iddianamede yer alması beklenen Malatya İl Jandarma Komutanı Albay Mehmet Ülger.
 </p>
 <p class="MsoNormal">
  Ülger’le ilgili ciddi iddialar Ergenekon ikinci iddianamesinin eklerindeki eski Jandarma İstihbarat Daire Başkanı emekli Tuğgeneral Levent Ersöz’e ait klasörlerden çıktı. Farklı bir soruşturmadan tutuklu bulunan ve kendi isteğiyle Ergenekon davasında ifade veren Malatya Kerkük Kardeşlik Derneği eski Başkanı Veysel Şahin, Mehmet Ülger’in bölgede misyonerleri takip ettirdiğini ve tarihî eser kaçakçılığıyla uğraştığını iddia ediyor. Jandarma İstihbarat’la çalıştığını beyan eden Veysel Şahin, Ülger’in talimatıyla Martin De Lange isimli birini takibe aldığını söylüyor. 20 Nisan 2007 tarihli Hürriyet gazetesinde yer alan bir haberde, De Lange’in ismi Zirve Yayınevi katliamıyla ilişkilendiriliyor. Saygı Öztürk’ün haberinde, saldırganların Zirve Yayınevi’nde bir süre beklediği belirtilirken, beklenen kişinin Kayra Kitapevi’nin sahibi Martin De Lange olduğu ileri sürülüyor.
 </p>
 <p class="MsoNormal">
  Veysel Şahin’in iddiaları Şemdinli soruşturmasına kadar uzanıyor. Bombalama olayının basit bir uyarı maksadını taşıdığını söyleyen Şahin, eyleme karışan astsubaylar Ali Kaya ve Özcan İldeniz’in uyuşturucu ticaretiyle uğraştıklarını da iddia ediyor. Bir diğer önemli açıklaması şöyle: “Bende 7 el bombası vardı. 4 tanesini Mehmet Ülger yakalandığım gün aldı. Bu olay Battalgazi ilçesindeki Jandarma görevlilerine sorulabilir. Mehmet Ülger benimle pazarlık yaptı. Konuşmazsam 45 dakika içerisinde çıkacağımı aksi takdirde benim için iyi olmayacağını silahlı kuvvetlerin mühimmatının bende bulunduğundan gasptan ve örgüt suçundan yargılanacağımı söyledi. Benim 4 bombanın alındığından iddianame yayınlandıktan sonra haberim oldu. Sadece 3 bomba ile ilgili olarak hâlen yargılanmaktayım. Mehmet Ülger’in aldığı el bombalarının özelliği şu idi: Bu bombalar Şemdinli olayı ile ilgili idi. Yani Şemdinli’de parçalanan aracın içerisinde ele geçirilen 4 el bombası idi. Bunları Mehmet Ülger söylemişti.”
 </p>
 <p class="MsoNormal">
  HRANT DİNK, ŞEMDİNLİ VE BALYOZ
 </p>
 <p class="MsoNormal">
  Zirve Yayınevi davasında ifade veren Veysel Şahin’in diğer önemli iddiası Hrant Dink cinayetiyle ilgili olarak kayıtlara geçti. Jandarma İstihbarat için çalıştığı sırada Trabzon’a gittiğini ve oradaki Jandarma Komutanlığı’nda ağırlandığını ifade eden Şahin, Hrant Dink cinayetinin azmettiricisi olmakla suçlanan Yasin Hayal’i burada gördüğünü ifade etti. Albay Şinasi Çaşkurlu’nun görevde bulunduğu dönemi işaret eden Şahin, Yasin Hayal’i oradakilere sorduğunda şu cevapla karşılaşmış: “Sağlam, temiz bir çocuk.” Albay Çaşkurlu’nun “Vatanını, milletini seven iyi çocuklar tanıyorum.” ifadeleri de Şahin’in beyanları arasında yerini aldı. Öte yandan Hrant Dink davasının bir ayağı Trabzon’da başladı. İl Jandarma Alay Komutanı Albay Ali Öz, bu davada ‘görevini ihmal etmek ve kötüye kullanmak’ suçlamasıyla yargılanıyordu. Ali Öz’ün, Jandarma istihbarata Hrant Dink cinayetiyle ilgili bilgi geldiği hâlde bunu değerlendirmemesi dikkat çekmişti.
 </p>
 <p class="MsoNormal">
  2005 yılındaki Şemdinli olaylarında da Hakkâri İl Jandarma Komutanlığı’na ait, içinden kalaşnikof ve el bombası çıkan 30 AK 933 plakalı aracın varlığı kilit noktalardan biriydi. Şemdinli iddianamesini hazırlayan eski savcı Ferhat Sarıkaya’nın meslekten ihracına sebep olan olaylar zincirinin ardından dönemin Emniyet İstihbarat Daire Başkanı Sabri Uzun, patlamaların arkasında Hakkâri İl Jandarma Komutanı Albay Erhan Kubat’ın olduğunu rapor etti. Uzun’un raporunda Albay Kubat, ‘kontrgerilla’ tipi faaliyetlerin başında gösteriliyordu. Ayrıca PKK yandaşı olduğu iddia edilen kimselere yönelik Şemdinli’dekine benzer bombalama eylemleri yapıldığı belirtilmişti. Bu rapor Uzun’un görevden alınmasına yol açtı. Ardından Mart 2006’da Hakkâri Cumhuriyet Başsavcılığı Şemdinli olayları sırasında görevini ihmal ettiği gerekçesiyle Albay Erhan Kubat ve bazı idari amirlere yönelik soruşturma açma yetkisi istedi; ancak Yargıtay Cumhuriyet Başsavcılığı söz konusu şikâyetin işleme konulmamasına hükmetti.
 </p>
 <p class="MsoNormal">
  Son olarak Balyoz Darbe Planı soruşturması kapsamında gözaltına alınan Konya İl Jandarma Komutanı Hüseyin Özçoban, ‘cami bombalama timi lideri’ olduğu iddiasıyla tutuklandı. Özçıban’ın imzasını taşıyan çok sayıda gizli belgenin arazide bulunduğu iddia ediliyor. Boş arazideki belgeler toplanarak Seydişehir Kaymakamı Kemal İnan’a teslim edilirken olayla ilgili soruşturma da başlatıldı.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26328-175-eylem-planlarinin-icraci-alay-komutanlari.html), [web.archive.org (arşiv bağlantısı)](http://web.archive.org/web/20110319184618/http://www.aksiyon.com.tr:80/aksiyon/haber-26328-175-eylem-planlarinin-icraci-alay-komutanlari.html)
