# İngiltere gazete denetimini tartışıyor

*Abdullah Yavuz Altun 2012.12.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İngiltere, bir süredir medyanın denetlenmesini tartışıyor. Konuyla ilgili soruşturma kapsamında Başbakan David Cameron’un da ifadesi alındı. Çözüm içinse ‘bağımsız, sektörün içinden ve yasal olan’ bir denetleme kurulu öneriliyor.
  </font>
 </div>
 <div id="newsText">
  <font class="detail-text">
   <p>
    İngiltere’de medya patronu Rupert Murdoch’ın sahibi olduğu 168 yıllık News of the World gazetesinin kapanmasıyla sonuçlanan medya etiği tartışması yeni bir aşamaya geldi. Başbakan David Cameron’un görevlendirdiği Yargıç Lord Leveson, soruşturma raporunu tamamladı. 1987 sayfalık Rapor, 337 kişinin tanıklık etmesi ve 300 farklı kişi veya grubun görüş sunmasıyla soruşturmayı, gazetecilik önerisine dönüştürdü. Yargıç Leveson, 1600’lerdeki ilk gazetelerden bu yana ‘ifade özgürlüğü’ konusunda tartışmalara sahne olan İngiltere’ye ‘bağımsız, sektörün içinden ve yasal dayanağı olan’ bir denetleme kurulu önerdi. Toplumun medya, özellikle de tabloid gazetecilik karşısında savunmasız olduğuna dikkat çeken Leveson, basın kuruluşlarının siyasetçiler ve polisle ilişkisini de doğal sınırlara çekmesi gerektiğini vurguladı.
    <p>
     Rapora ilk eleştiri, talimatı verdikten sonra kendisini soruşturmanın içinde bulan Başbakan Cameron’dan geldi. Muhafazakâr Parti’nin lideri Cameron, gücünü yasadan alan kurulun ‘ifade özgürlüğü’ne ciddi darbe indireceğini dile getirdi. Ancak liberal-demokratlar ve İşçi Partisi, raporu sahiplenerek, medyanın siyasetle kirli ilişkilerinin sonlanmasını, toplumun korunmasını ve sorumlu gazetecilik standartlarının belirlenmesini istiyor. Hatta İşçi Partisi, bu minvaldeki yasa taslağını Parlamento’ya sundu. Gölge Kültür Bakanı Harriat Harman, bizzat Başyargıç’ın gözetiminde üç yılda bir denetleme yapacak bir kurulun oluşturulmasını teklif etti. Gazeteler bir araya gelerek Leveson Raporu’ndaki tehlikeleri gündeme getirdi. Son olarak Başbakan Cameron, yasaya dayanan bir kurulun denetimini tehlikeli bulduğunu tekrarladı ancak böyle bir kurul oluşursa ‘dünyanın sonu olmayacağı’nı  da ekledi. Denetlemelerin nasıl yapılacağı, ‘bağımsız denetçi’nin nelere müdahil olacağı ve gazetelerin buna gönüllü olup olmayacağı hâlâ belirsizliğini koruyor.
     <p>
      Soruşturma buraya nasıl geldi?
      <p>
       İngiltere’nin ünlü tabloid gazetelerinden The News of the World (NoW), 2005-2007 arasında ünlülerin ve Kraliyet Ailesi’nin cep telefonu mesajlarına dayanan haberlerini yayımlamıştı. İlk haberlerin ardından soruşturma başlatıldı, fakat gazeteciler kaynaklarını açıklamayı reddetti ve bir sonuca ulaşılamadı. 9 Mart 2010’da The Guardian gazetesi, yayımladığı bir haberle fitili ateşledi ve ünlülerin PR’ından sorumlu Max Clifford’a susması ve yasal süreci durdurması için, NoW tarafından 1 milyon sterlin verildiğini iddia etti. NoW, haber yapmak istediği kişilerin telefonlarına illegal yollarla erişerek (phone hacking) dikkat çekici manşetler atıyordu. 1 Eylül 2010’da ise bu kez The New York Times gazetesi, NoW’da Andy Coulson’la birlikte çalışan Sean Hoare’nin itiraflarına dayanan geniş bir dosya yayımladı. Yasa dışı yollarla kişilerin bilgilerini çalmaya dayanan haberciliğin yaygın bir hastalık olduğunu söyleyen Sean Hoare, 18 Temmuz 2011’de evinde ölü bulundu. Editörü Andy Coulson ise, NoW’da 2003’te başladığı görevini, 2007’de soruşturmalar başladığında bırakmış, ardından Cameron’un basın sözcülüğüne getirilmişti. 2011’de soruşturmalar yeniden açıldığında, istifa etti ancak Cameron’un Leveson soruşturması kapsamında ifade vermesini önleyemedi.
       <p>
        Cep telefonlarının ‘hack’lenmesiyle ilgili haberlerde, gazete çalışanlarının çoğunun konuyu bildiği ortaya çıktı. Mağdurların şikâyetleri medya ve toplumdan destek bulunca yasal süreç hızlandı. Önce editör ve gazete patronları konuyu bilmediklerini söyledi. Rupert Murdoch’ın sahibi olduğu News International Medya Grubu’na bağlı NoW’da skandalların odağında Andy Coulson’un yanı sıra Rebekah Brooks yer alıyordu. Brooks, ilk kez gözaltına alındığında delil yetersizliğinden serbest bırakılmıştı. Ancak kısa süre sonra kocasını takibe alan polis, delilleri karartmak isterken yakaladı ve Brooks’la eşi tutuklandı. NoW’un iki editörünün ardından şüpheli gazeteciler tutuklanmaya başladı ve NoW, 168 yıllık tarihine rağmen kapanmak zorunda kaldı. Rupert Murdoch, soruşturma boyunca en çok üzerinde durulan isimdi. Sahibi olduğu gazeteler (The Times, The Sunday Times ve The Sun) sayesinde ayakta kalmayı başardı. Hatta The Sun, 24 Ağustos’ta Prens Harry’nin çıplak fotoğraflarını yayımlayarak bir nevi intikam aldı.
        <p>
         Avam Kamarası’nda halka açık oturumlarla yapılan soruşturma 14 ay sürdü. ‘Medya kültürü, uygulamaları ve etiği üzerine bir soruşturma’ isimli Leveson Raporu, 29 Kasım’da kamuoyuna sunuldu. Yüksek Yargıç Leveson, 70 yılda basına yönelik 7 büyük soruşturma yapıldığını hatırlatarak 8’inciye gerek kalmaması için doğru adımlar atılmasını istedi. Rapor 4 temel üzerinde şekilleniyor: 1. Gazeteler bağımsızlıklarını korumalı ve hükümet hiçbir şekilde müdahil olmamalı. 2. Basın standartları için bir kurul oluşturulmalı ve yeni bir etik kodu yazılmalı. 3. Bu kurul, yasa ile desteklenmeli ki böylece bağımsız ve etkili olsun. 4. Bu düzenleme, toplumun şikâyetlerinin ciddiye alınmasını ve medya karşısında korunaklı hâle gelmesini sağlamalı.
         <p>
          Raporun ardından  gözler, hâlihazırda işleyen bir kuruma, Basın Şikâyetleri Komisyonu’na (PCC) çevrildi. Komisyon Başkanı Lord Hunt, Avam Kamarası’ndaki konuşmasında komisyonun ‘dişleri olmadığı’nı duyurmuş ve daha aktif görev talep etmişti. Ancak Leveson, Hunt’ın önerisinin tehlikeli olduğunu ve sektörü bağlayacağını düşünüyor. Leveson’un atıf yaptığı diğer kurum bağımsız ve gönüllü bir kuruluş Ofcom. Radyo ve televizyonlarla ilgili şikâyetleri değerlendiren, müşterileri aşırılıktan korumayı hedefleyen ve rekabeti denetleyen Ofcom, Leveson’a göre gazeteleri de kapsayacak şekilde geliştirilebilir.
          <p>
           <p>
            Raporun iç çelişkileri ve tepkiler
            <p>
             Muhafazakâr Parti lideri Cameron rapora itiraz ederken, koalisyon ortağı liberal Nick Clegg, önerilerin tatbik edilebileceği  düşüncesini savunuyor. Öte yandan İşçi Partisi lideri Ed Milliband, raporun olduğu gibi hayata geçirilmesinin toplumun çıkarı için öncelikli olduğunu duyurarak desteğini ortaya koydu. İngiltere’nin önde gelen gazeteleri ise raporun dikkatlice ele alınması gerektiği görüşünde. The Guardian, raporun açıklandığı gün editör yazısında (“Basının düzenlenmesi: Lord Leveson topu geriye attı”), haklı gerekçeler olduğunu fakat uygulama doğru yapılmazsa bu gerekçelerin havada kalacağını söyledi. The Telegraph ise, Leveson’a sonuna kadar hak verdiklerini fakat yasal dayanağın gazeteleri bağlamak olacağını duyurdu (“Leveson Raporu’nu, basın yasası olmadan uygulayalım”). The Independent da, yasal düzenlemeyi istemeyen bir editör yazısıyla tartışmalara katılırken, Rupert Murdoch’ın gazetesi The Sun, “Sansüre hayır!” başlığı ile Leveson Raporu’nu reddetti.
             <p>
              Son birkaç ayda İngiliz gazetelerinde çıkan haber ve yorumlara bakıldığında ‘ifade özgürlüğü’ ile ‘sorumlu gazetecilik’ arasında bir tartışma yaşandığı görülebilir. Gazeteler, özellikle internet teknolojilerinin geliştiği bir dönemde, hiç kimsenin böyle bir denetime gönüllü olarak katılmayacağını belirtiyor. Lord Leveson da, geçen hafta yaptığı bir açıklamada Blogger’ların ve internet yayıncılığının da yasaya dâhil edilmesi gerektiğini, yoksa oluşturulmaya çalışılan gazetecilik standartlarının bir işe yaramayacağını söyledi. Ancak Google ve Yahoo gibi uluslararası oyuncuların ne diyeceğini hemen herkes tahmin edebiliyor.
              <p>
               Tartışmalar devam ederken, The Guardian’ın editörü Alan Rusbridger, geçen iki haftada birkaç defa, diğer gazete editörleriyle bir araya geldi ve Leveson Raporu’nu konuştu. Görüşlerini soruşturmayı yürüten komiteye ileten Rusbridger, 47 öneriden 40’ını kabul edebileceklerini ifade etti. Önerilerden biri olan ‘yayın öncesi tavsiyeler’ tartışmanın bamteli. Zira editörler, bağımsız da olsa bir kurulun gazetelere ‘yayın öncesi tavsiye’ vermesinin medyayı öldüreceği görüşünde. Medya siyaset ilişkisinde İngiltere tecrübesi dünyada dikkatle takip ediliyor.
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0B38636A04E070B5750EB5E9B01789CF?newsId=34355), [web.archive.org (arşiv bağlantısı)](http://web.archive.org/web/20121229190958/http://www.aksiyon.com.tr:80/aksiyon/newsDetail_getNewsById.action;jsessionid=0B38636A04E070B5750EB5E9B01789CF?newsId=34355)
