# Bitmeyen seçim sistemi tartışmaları

*Erdoğan Günal 2006.01.02*

<div>
 <!--- Baslik, Spot, Resim kutusu ---------->
 <table>
  <tr>
   <td>
   </td>
   <td>
    <br/>
   </td>
   <td>
    <!--- Resim Burada ---------->
    <!--- Resim Burada ---------->
   </td>
  </tr>
 </table>
 <br/>
 <p>
  <font class="content">
   Sayın Cumhurbaşkanının önerdiği türden, seçim barajını aşağıya düşürmeye yönelik bir değişiklik, fevkalade olumsuz sonuçlar doğurabilir. Zira ekonomisi ve siyaseti yeni yeni istikrar kazanmakta olan bir Türkiye'de, seçim sistemlerine ilişkin olarak yapılabilecek en büyük hata, "yüzde 10 barajının aşağıya çekilmesi" olacaktır.
  </font>
  <!--- Baslik, Spot, Resim kutusu ---------->
  <p>
   <font class="content">
    Türkiye'nin sıklıkla değişen siyasal gündemine, bugünlerde damgasını vuran gelişmelerden biri de, milletvekili seçimlerinde uygulanacak seçim sistemine ilişkin tartışmalar oldu. Her ne kadar bazı siyasal gözlemciler bunu, bir erken seçim sinyali gibi  algılasalar da, kanaatimizce işin aslı, Anayasanın 'seçme, seçilme ve siyasal faaliyette bulunma hakları'nı düzenleyen 67. maddesinin son fıkrasında saklıdır. Zira Anayasanın 3 Ekim 2001 tarihinde 4709 sayılı yasanın 24. maddesi ile değiştirilen mezkur maddesi "seçim kanunlarında yapılan değişiklikler, yürürlüğe girdiği tarihten itibaren bir yıl içinde yapılan seçimlerde uygulanmaz" amir hükmünü içermektedir. Hal böyle olunca, milletvekilleri ya da  parti grupları şayet seçim kanunlarında ve sistemlerinde bir değişiklik yapacaksa, bunu seçimlere bir yıl kalmadan yapmak zorundadır. Bugünlerde tekrar alevlenen seçim sistemi tartışmalarını esas itibariyle bu  bağlamda değerlendirmekte yarar vardır.
    <br>
     <br>
      Seçim sistemi tartışmalarının son olarak gündeme gelmesi, öncelikle 49 AK Partili milletvekilinin "tercih oyu" içeren ve "genel merkez kontenjanlarını sınırlandırmayı" amaçlayan yasa teklifinden ve bilahare de Cumhurbaşkanı Ahmet Necdet Sezer'in TÜSİAD üyeleri ile yaptığı görüşmede ortaya koyduğu ve "yüzde 10 barajı düşürülmeli" yönündeki açıklamasından kaynaklanmıştır.
      <br>
       <br/>
       Öncelikle şunu ortaya koymakta yarar var. Hiçbir ülkede iyi bir seçim sistemi arayışı bitmemiştir. Çünkü iyi bir seçim sisteminden herkesin anladığı farklıdır. Zira küçük partilere göre en iyi seçim sistemi, baraj öngörmeyen ya da çok düşük oranda bir baraj  öngören nisbi temsil sistemi iken, büyük oranda oy alan partiler içinse en iyi seçim sistemi, ya doğrudan tek turlu çoğunluk sistemleri, ya da oyların dağılmasını önleyen-bir merkezde toplanmasını sağlayan ve bu nedenle yüksek oranlı baraj öngören nisbi temsil sistemleridir. Bu konuda Cotteret-Emeri "Seçim Sistemleri" adlı çalışmalarında konuyla ilişkili olarak, "Gerçekte seçim tarzlarını belirleyen seçim yasaları, hiçbir zaman tarafsız değildir ve yasalar öncelikle, doğal olarak sandalyelerini korumaya çalışan seçimle gelmiş kişileri ilgilendirir" demekte ve bu konuyu François Muselier'in "Parlamentonun oyuncak kutusunda, en yapıcı ve en akıllıca oyun, bütün yağmurlu günler ve tatil günlerinin uzun öğleden sonraları için tavsiye edilen oyun, seçim yasalarıdır. Parlamento eskilerin yeniden seçilmesi umuduyla -ki bu umut çoğunlukla boşa çıkar- hemen her dönemde yeni bir seçim yasası çıkarır" nükteli yanıtı ile örneklendirmektedir.
       <br/>
       <br/>
       Şimdi Türkiye'deki somut gelişmelere bakacak olursak, Sayın Cumhurbaşkanının önerdiği türden, seçim barajını aşağıya düşürmeye yönelik bir değişiklik, fevkalade olumsuz sonuçlar doğurabilir. Zira ekonomisi ve siyaseti yeni yeni istikrar kazanmakta olan bir Türkiye'de, seçim sistemlerine ilişkin olarak yapılabilecek en büyük hata, "yüzde 10 barajının aşağıya çekilmesi" olacaktır. Bilindiği gibi yüzde 10 barajı, Türk siyasal hayatına 1980 sonrası, 1973-1980 döneminin istikrarsız koalisyon hükümetlerine -yedi yılda yedi hükümet- bir tepki olarak girmiştir. Doğru da olmuş ve yüzde 10 barajının demokratik olmadığına yönelik iptal başvuruları da, Sayın Cumhurbaşkanının da içinde bulunduğu Türk Anayasa Mahkemesi Heyetince sürekli olarak reddedilmiştir. Dolayısıyla şimdi bunu değiştirmeye kalkışmanın reel hiçbir mantığı gözükmemektedir. Unutmayalım ki, siyaset reel zeminde yapılırsa güzeldir.
       <br/>
       <br/>
       Öte yandan AK Partili milletvekillerinin tercih sistemi getirmeyi öngören seçim sistemi değişikliği önerileri, kayda değer bulunabilir. Zira 1983'te 2839 sayılı Milletvekili Seçim Kanunu ile getirilen, fakat gerek 1983, gerekse 1987 seçimlerinde yasa koyucunun tercihi ile ötelenen ve uygulanmayan tercihli seçim sistemi, ilk olarak 1991  yılında uygulanmış ve Türk seçmeni tarafından büyük bir ilgi görmüştür. Bu suretle 42 seçim çevresinden 55 aday tercih oyu ile milletvekili seçilmiştir. Bu hiç şüphesiz, halkın seçimleri önemseme ve demokratik seçme hakkını kullanma konusundaki gayretliliğinin açık bir göstergesidir. Diğer bir deyişle, Türk seçmeni kendisine tanınan bu tercih hakkını, büyük bir demokratik olgunlukla kullanmasını bilmiştir, diyebiliriz.  Ancak her ne hikmetse, bu hak Türk seçmeninin elinden 1995 seçimlerinde geri alınmış ve o günden sonra yapılan seçimlerde tercih oyu kullanılması mümkün olmamıştır.
       <br/>
       <br/>
       Bu nedenle tercih oyu uygulamasına yeniden gidilebilir. Ancak burada dikkat edilmesi gereken husus, tercih oyu ile ön sıralara geçebilmek için, tıpkı 1991'de olduğu gibi ilgili aday, partisinin oylarının asgari yüzde 10'unun -bu oran yüzde 15 ya da yüzde 20 de olabilir- üstünde oy almalıdır. Zira bir seçim çevresinde partisinin oylarının yüzde 10-15'i kadar tercih oyu almak, özellikle büyük illerde hiç de kolay değildir. Bu nedenle seçmenin oyu belki küçük seçim çevrelerinde manipüle edilebilir, fakat büyük seçim çevrelerinde bu çok zordur. Ancak bu uygulama da her olayda olduğu gibi, kendi içinde sıkıntıları beraberinde getirmektedir. Zira tercih oyu kullanma hakkının olduğu bir sistemde, parti disiplini ve insicamı bundan olumsuz anlamda etkilenmekte ve daha baştan parti içi kırgınlıklar yaşanabilmektedir. Bu nedenle böyle bir değişiklik  yapılacak olursa bu husus da mutlaka gözden uzak tutulmamalıdır.
       <br/>
       <br/>
       Kanaatimizce mevcut seçim yasasında kısa vadede tek yapılması gereken husus, Türkiye milletvekilliği uygulamasının getirilmesi olmalıdır. AK Parti çevrelerince de dile getirildiği gibi, barajsız olarak 100 milletvekilinin partilere dağıtılacak olması, hem yönetimde istikrarı etkilemeyecek, hem de temsilde adalete katkı yapacaktır. Zira 450 milletvekili yine yüzde 10 seçim barajına göre mevcut sisteme göre seçilecektir. Hatırlatmakta yarar var; 'temsilde adalet' ve 'yönetimde istikrar'ın aynı anda gözetilmesi de Anayasamızın bir diğer açık hükmüdür. Bu nedenle, 1995 yılında Anayasa Mahkemesince kanaatimizce yerinde olmayan bir gerekçe ile reddedilen -ki konunun uzmanlarının bu konuda genel bir uzlaşısı vardır- ve Türkiye Milletvekilliği olarak ifade edilen uygulamanın tekrar TBMM gündemine taşınması yerinde olacaktır.
       <br/>
       <br/>
       Bu noktada, temsilde adaletsizlik bizatihi bir istikrarsızlık unsuru olarak algılanabilir. Diğer bir deyişle, adalete dayanmayan istikrar, sağlıklı ve uzun ömürlü bir istikrar ortamı doğurmaz denilebilir. Doğrudur. Ancak bir de görünen gerçek var ki, bugün için yüzde 10 barajı, zaten parçalı olan Türk partiler sistemi için bir tutkal görevi yapmaktadır. Seçim hukukuna yönelik felsefik tartışmalar yaparken bunu da unutmamak gerekmektedir. Keşke partilerimiz, kurumsallaşma düzeylerini tam olarak tamamlayabilseler ve sağda-solda gelişmiş ülkelerdeki örneklerine uygun, güçlü ve birbirinin alternatifi partiler olabilse. O zaman zaten çok  şey kendiliğinden hallolacaktır. Bu nedenle, Türk demokrasisinin bugün için tek ve öncelikli sorununun, yüzde 10 seçim barajı olmadığını söyleyebiliriz.
       <br/>
      </br>
     </br>
    </br>
   </font>
   <br/>
   <!-------- end of YAZI ---------->
  </p>
 </p>
</div>


## Yorumlar

### Harun Çolak, 04-Ocak-2006
> Seçim barajı: 
> Akıl ve mantık insanın fikirlerini şekillendirir. İşte insanların akılları ve mantıkları devleti koruyup kollamak yerine bu istikrarlı ortamı bozmaya çalışıyorsa ancak bu şekilde bir düşünce ortaya atabilirler. Allah akıl fikir versin. Söylediklerine kendileri de inanıyorlar mı acaba?

### Fatih Yaşar, 03-Ocak-2006
> Seçim barajı düşürülmesin: 
> Ben seçim barajının düşürülmesinden yana değilim. O zaman Meclis’e daha fazla parti girecek; gene koalisyonlar olacak, güzelim ülkemin önü yine kapatılacak. 2002 Kasım’ından sonra devletimiz ne kadar değişti. Başımız daha dikleşti, biraz daha umudumuz arttı...

Kaynak: [www.aksiyon.com.tr](http://www.aksiyon.com.tr:80/detay.php?id=23125&yorum_id=7342), [web.archive.org (arşiv bağlantısı)](http://web.archive.org/web/20060526221924/http://www.aksiyon.com.tr:80/detay.php?id=23125&yorum_id=7342)
