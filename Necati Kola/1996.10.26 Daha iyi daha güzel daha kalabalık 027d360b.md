# Daha iyi, daha güzel, daha kalabalık

*Necati Kola 1996.10.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İletişim... Güvercinli, dumanlı, mektuplu haberleşmeyi kafi görmeyip  telsiz, telefon ve televizyonun icat edildiği, uzaya uyduların gönderildiği içinde bulunduğumuz çağa verilen ad.
  </font>
 </div>
 <div id="newsText">
  <font class="detail-text">
   İnsanlar, iletişim kurabilmek için neler yapıyor neler... Dünya, iletişim teknolojisinin akıl almaz ilerleyişiyle global bir köy haline geldi ama baba, oğluyla; beyaz, zenciyle; laik, antilaikle; demokrasi, komünizmle iletişim kuramıyor hâlâ. Dünya, birbiriyle çatışan, birbiriyle barışık olamayan, birbiriyle iletişim kuramayan insanlarla dolu maalesef.
   <br/>
   <br/>
   ***
   <br/>
   <br/>
   Spor... Hani şu, her fırsatta 'sevgi, barış, kardeşlik' kelimeleriyle tarif edilmeye çalışılan ama bir türlü anlatılamayan ve anlaşılamayan... Sonuçta; stadlarda birbirine küfreden, ölmeye geldik diye yeri göğü inleten, maç çıkışında birbirine giren, kavga eden, birbirini öldüren, öldürmeye teşebbüs eden yığınlar. Gerçek spor bu değil elbette.
   <br/>
   <br/>
   TEK MARATON AVRASYA
   <br/>
   <br/>
   Avrasya... Sloganı 'sevgi, barış ve kardeşlik' olan, siyahıyla, beyazıyla; yaşlısıyla, genciyle; sağlıklısıyla, özürlüsüyle; çöpçüsüyle, belediye başkanıyla; ağasıyla, kahyasıyla; zenginiyle, fakiriyle; Müslüman'ıyla, gayrimüslimiyle insanları elele Asya'dan Avrupa'ya koşturan, gerçek sporun nasıl olması gerektiğini kitlelere aşılayan, dünyanın tek kıtalararası maratonu.
   <br/>
   <br/>
   Zor... Maratonun diğer adı. Nasıl ki maraton koşmak zordur, Avrasya da bugünlere kolay gelmedi. Maratoncu, zorluklarla koşuya başladıktan sonra karşılaşır ama Avrasya, daha düşünce aşamasında karşısında görmüştü zorlukları.
   <br/>
   <br/>
   70'li yılların sonu... Atletizm yetkililerinin böyle bir maratona dair belli bir fikri yoktu ama dünyada ilk ve tek olabilecek bir atletizm organizasyonunu da tasarlamıyor değillerdi. Tarihi geçmişiyle, tabii güzellikleriyle, coğrafi konumuyla tek olan İstanbul'da düzenlenecek olan maraton da tek olmalıydı. Tek olmalıydı olmasına ama maddi imkansızlıklar düşüncelerin hayalden öteye gitmesini engelliyordu.
   <br/>
   <br/>
   1978 yılında bir grup Alman, bir yıl sonra İstanbul'u ziyaret edeceklerini bildirdi. Bu turistlerin bir özelliği vardı: Gittikleri ülkelerde maraton koşuyorlardı. En son Mısır'da Nil Maratonu'nu koşan bu turistler için, düşünce aşamasından ileri gidemeyen Avrasya maratonu fikrinin pratik çalışmaları başlatıldı. İlk maratona Türkiye'nin ünlü atletleri de çağırılacak, organizasyonun renkli geçmesi sağlanacaktı. Geleceğe dair ne hayaller kuruluyordu ne hayaller...
   <br/>
   <br/>
   Fakat hayaller, hiç beklenmedik bir anda Boğaz'ın sularına düştü.  Kimsenin tahmin etmediği bir engel çıkmıştı: Karayolları Trafik Kanunu. Kanuna göre, trafik araçlarına ait yollarda yayaların yürümesine izin yoktu. Yayalar ancak kendilerine ait yerlerde (kaldırım, yürüyüş yolu) yürüyebilirlerdi. Dolayısıyla Alman grubun İstanbul'da maraton koşması pek mümkün görünmüyordu ama mutlaka bir yolu olmalıydı. Hem, yurtdışındaki maratonlar nasıl koşuluyordu peki? Uğraşıldı, gerekli pürüzler giderildi ve yılda bir defa maraton için parkur üzerindeki yolların araç trafiğine kapatılması kararı alındı. Artık Alman turistlerin Türkiye'ye gelmesi bekleniyordu.
   <br/>
   <br/>
   Yıl 1979... Alman turistlerin İstanbul'a gelmesiyle 'tek maraton' olması düşünülen Avrasya Maratonu sadece ve sadece otuz dört kişiyle Boğaziçi Köprüsü'nün 700 metre gerisinden start aldı. Tüm engeller aşılmış, maraton koşulmaya başlamıştı ya, herkesi sevindiren de buydu. Katılım ileriki senelerde nasıl olsa artardı.
   <br/>
   <br/>
   KATILIM HER YIL İKİYE KATLANIYOR
   <br/>
   <br/>
   Yıl 1996... İlk startın verilişinin onsekizinci yılı. Otuz dört tane sevgi, barış ve kardeşlik tohumu çoğalıyor, Asya'dan Avrupa'ya sevgi için, barış için, kardeşlik için koşan insanların sayısı elli bini buluyor. Beyazıyla, zencisiyle; fakiriyle, zenginiyle; çöpçüsüyle, başkanıyla; Müslüman'ıyla, gayrimüslimiyle...
   <br/>
   <br/>
   Avrasya Maratonu, son üç yıldır 'sevgi, barış ve kardeşlik' sloganının yanısıra, 'katılımı her yıl ikiye katlayalım' prensibiyle koşuluyor. Son üç yılın rakamları bu prensibin meyve verdiğini doğruluyor. Bu prensibe göre, gelecek yıl yüz bin kişinin Asya'dan Avrupa'ya koşması bekleniyor.
   <br/>
   <br/>
   On sekiz yıl önce 'tek maraton' olması düşünülen, bu yıla kadar dünyanın diğer maratonlarına özenen, 'Barcelona gibi, New York gibi, Londra gibi' tabirlerini kullanan Avrasya, mükemmel organizasyonuyla artık 'tek maraton olma' arzusuna kavuştu. Çünkü, elli bin kişiyi bir kıtadan bir kıtaya sevgiye, barışa, kardeşliğe koşturabilen bir başka maraton yok. Özenilme sırası Avrasya'da artık. İstanbul gibi, Avrasya gibi...
   <br/>
   <br/>
   İnsanları barışa, dostluğa, kardeşliğe koşturmasının dışında Avrasya'nın bir görevi daha var: 2004 Olimpiyatları'nı İstanbul'a kazandırmak. Avrasya ne kadar renkli, ne kadar kalabalık, ne kadar başarılı olursa, İstanbul da o kadar puan kazanıyor, o kadar şanslı duruma geliyor. Avrasya, son yıllardaki organizasyonuyla İstanbul'un olimpiyatların altından da kalkabileceğini gösterdi. Her kesimden binlerce insan dostça, kardeşçe birlikte koşarak olimpiyat isteklerini de dile getirdiler. Bu insanların sözcülüğünü de İstanbul Büyükşehir Belediye Başkanı Recep Tayyip Erdoğan 2004 göğüs numarasıyla koşarak yaptı. Bu yönüyle Avrasya, 2004'e atılan büyük bir adım oldu.
   <br/>
   <br/>
   HEDEF YÜZ BİN KİŞİ
   <br/>
   <br/>
   Dereceye giren sporculara, alınlarının teri, formalarının ıslaklığı kurumadan ödülleri verilir verilmez 19. Avrasya Maratonu için hazırlıklar da çoktan başlamıştı bile. Daha iyi bir Avrasya için kaybedecek zaman yoktu çünkü. Gelecek yıl için hedeflenen rakam da Recep Tayyip Erdoğan tarafından madalya töreni esnasında açıklandı: İnşaallah, 1997 Avrasya Maratonu'nda yüz bin kişi Asya'dan Avrupa'ya koşacak.
   <br/>
   <br/>
   ***
   <br/>
   <br/>
   Evet, en modern iletişim sistemleri, insanların birbirleriyle iletişim kurmalarını, birbirleriyle barışık olmalarını, birbirleriyle diyaloğa girebilmelerini sağlayamıyor ama Avrasya Maratonu bunu başardı işte. Start alanında toplanan Müslüman, Hıristiyan; beyaz, zenci; zengin, fakir; kadın, erkek; baba, oğul; ana, kız; rütbeli, rütbesiz; yaşlı, genç; beş kıtadan, yetmiş milletten binlerce insan, sevgiye, barışa ve kardeşliğe koşarak farklı insanların bir arada rahatlıkla yarışabileceklerini ispat etti. Dileğimiz, 'sevgiye, barışa ve kardeşliğe' sloganının hayatın diğer alanlarında da gerçekleşmesi. Sadece Avrasya'da değil, her zaman her yerde dostluğa, barışa ve sevgiye...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1899-daha-iyi-daha-guzel-daha-kalabalik.html), [web.archive.org (arşiv bağlantısı)](http://web.archive.org/web/20131112125955/http://www.aksiyon.com.tr:80/aksiyon/haber-1899-daha-iyi-daha-guzel-daha-kalabalik.html)
