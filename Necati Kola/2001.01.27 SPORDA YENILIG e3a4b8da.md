# SPORDA YENILIG

*Necati Kola 2001.01.27*

<div>
 <p class="baslik">
  ÜSTÜNE YENILIG
 </p>
 <p class="spot">
  Futbol ve basketbolun bir sektör haline gelmesi, çağın gelir  kaynaklarından maksimum derecede yararlanmak isteyen kulüpleri yeni  arayışlara itiyor. Bu arayışların başında da mevcut liglere alternatif liglerin oluşturulması geliyor. Süper Lig, ULEB Avrupa Ligi, Atlantik Ligi  ve Adriyatik Ligi bu arayışlardan başlıcaları
 </p>
 <p class="metin">
 </p>
 <img border="0" src="/web/20020329045754im_/http://www.aksiyon.com.tr/2001/321/resimler/Spor.jpg"/>
 <p class="metin">
  Günümüzde kitlelerin ilgi alanına giren branşların spor olmaktan çıkıp bir endüstri haline geldiği inkar edilemez. Bu branşların başında da hiç şüphesiz ki futbol ve basketbol geliyor. Bir taraftan futbol ve basketbolun milyar dolarların döndüğü bir endüstri haline gelmesi, bir taraftan da bazı kulüplerin bu sektörlerden yeterince para kazanamaması yöneticileri yeni arayışlara yöneltiyor. Avrupa'daki futbol ve basketbol kulüplerinin televizyon, seyirci ve reklamlardan daha fazla para kazanabilmek için gerçekleştirmek istedikleri yeni lig projelerine bir göz atalım isterseniz.
 </p>
 <p class="metin">
  İlk girişim G—14'lerden gelmişti
 </p>
 <p class="metin">
  UEFA'ya alternatif olarak düşünülen ilk proje, G—14 (Real Madrid, Barcelona, Ajax, Bayern Münih, Borussia Dortmund, Inter, Milan, Juventus, Liverpool, Manchester United, Olympique Marseille, Porto, Paris Saint Germain, PSV Eindhoven) diye bilinen Avrupa'nın büyük kulüplerinin bundan dört yıl önce ortaya attıkları Süper Lig projesiydi. G—14 kulüpleri, UEFA'nın maç yayınlarından elde ettiği televizyon ve reklam gelirlerinden yeteri kadar pay alamadıklarını ileri sürerek böyle bir girişimde bulunmuşlardı. UEFA da bu girişimi Şampiyonlar Ligi'ndeki takım sayısını, maç sayısını ve kazanılan her puana verilen para ödülünü artırarak engelleyebilmişti. G—14 kulüpleri ise bu tavizlere rağmen projelerinden vazgeçmemişlerdi ve sadece girişimlerini bir süreliğine ertelemişlerdi.
 </p>
 <p class="metin">
  Peki, G—14 kulüplerinin Süper Lig projesini ertelediğini nereden anlıyoruz? Tabii ki bu sezon başında FIBA'ya altenatif olarak kurulan ULEB'den ve Suprolig'e karşı gerçekleştirilen Avrupa Ligi'nden. Aynı zamanda basketbol takımları da bulunan Real Madrid ve Barcelona önderliğindeki kulüpler, pilot olarak seçtikleri basketbolda böyle bir oluşumu gerçekleştirdiler. 35 milyon dolarlık bütçeyle kurulan ULEB Avrupa Ligi, şu ana kadarki performansıyla FIBA'nın 20 milyon dolarlık Suprolig'i karşısında amacına ulaşmış görünüyor. ULEB Avrupa Ligi'nin başarıya ulaşmasından cesaret alan G—14 kulüpleri, önümüzdeki sezondan itibaren Süper Lig projesini tekrar gündeme getirirlerse kimse şaşırmasın.
 </p>
 <p class="metin">
  Atlantik Ligi de gündemde
 </p>
 <p class="metin">
  Futbolda ortaya atılan yeni projelerden biri de Atlantik Ligi. Bu ligi kurmak isteyenler ise Belçika, Hollanda, İskoçya, Portekiz, Danimarka ve İsveç liglerinde her yıl şampiyonluğa oynayan büyük kulüpler. Bu proje gerçekleştirilebilirse, bu ülkelerin ligleri heyecan ve kalitenin artacağı uluslararası bir lig haline gelecek. Atlantik Ligi'ne destek veren kulüpler şunlar: Ajax, Feyenoord, PSV Eindhoven (Hollanda), Porto, Benfica, Sporting Lizbon (Portekiz), Anderlecht, Bruges (Belçika), Brondby, Kopenhag (Danimarka), Glascow Rangers, Celtic (İskoçya), Göteborg, Stockholm (İsveç). Bu kulüplerin böyle bir projeyi ortaya atmalarının sebepleri ise şöyle: Kendi liglerinin kalitesinin düşük oluşu, şampiyonluğa oynayan takım sayısının azlığı, rekabetin yetersizliği, yıldız futbolcuların kendi liglerinde top koşturmak istememesi, tüm bu nedenlerden dolayı da seyircinin tribüne gelmemesi, televizyon gelirlerinin az oluşu ve Avrupa kupalarında başarısızlık.
 </p>
 <p class="metin">
  On dört takımlı olarak düşünülen Atlantik Ligi'nin statüsü de hemen hemen hazır. İlk üçe giren takımlar Şampiyonlar Ligi'ne doğrudan, bir sonraki üç takım 3. ön eleme turundan, sonraki üç takım 2. ön eleme turundan, daha sonraki üç takım da ilk ön eleme turundan katılacaklar. Son iki sırayı alan takımlar ise altı ülkenin milli liglerinde şampiyon olan takımlarla baraj maçı oynayıp Atlantik Ligi'nde kalmaya çalışacaklar.
 </p>
 <p class="metin">
  Televizyon, seyirci ve reklam gelirlerinin beş kat artacağını düşünen bu kulüpler Atlantik Ligi'ni çok istiyorlar ancak UEFA böyle bir girişime kesinlikle karşı çıkıyor. Sebebi, Şampiyonlar Ligi ve UEFA Kupası'na heyecan ve kalite olarak alternatif olacağı düşüncesi. PSV Eindhoven'in basın sözcüsü Pedro Salazar, 'Madem ki UEFA böyle bir ligin kurulmasına karşı çıkıyor, o zaman bizim problemlerimizle yakından ilgilensin, ekonomik zorlukları aşmamız için çareler üretsin. Biz de bu fikirden vazgeçelim' diyor. Atlantik Ligi'ni kurmak isteyen kulüplerin yöneticileriyle görüşmeler yapan UEFA'nın ancak 2003 yılından sonra uygulamaya koyabileceğini belirttiği önerisi ise şu: UEFA Kupası'nın statüsü de Şampiyonlar Ligi'nin statüsüne benzeyecek. Yani, karşılaşmalar eleme usulü değil, grup maçları şeklinde olacak ve takımlar bu sayede daha fazla maç oynayıp televizyonlardan ve UEFA'dan daha fazla para kazanacak.
 </p>
 <p class="metin">
  Atlantik Ligi'ne karşı çıkan sadece UEFA değil. Hollanda, Portekiz, İskoçya, Danimarka ve İsveç'in aksine Belçika Futbol Federasyonu Başkanı Michel D'Hooghe, böyle bir girişimin zaten kötüye giden kendi futbollarını daha da kötüye götüreceğini düşünüyor. 'Futbolumuz zaten kötüye gidiyor. 2001 yılı, birçok kulübümüzün ölüm yılı olacak. Anderlecht ve Brugge takımlarının Belçika Ligi'ni terk edip Atlantik Ligi'ne katılmalarına izin veremem. Ama öte yandan da bu takımların nefes alma çabalarına anlayış gösteriyorum. Atlantik Ligi fikriyle UEFA'nın üzerinde büyük bir baskı oluştu. Bu baskıyı ben de destekliyorum fakat Atlantik Ligi'nin kurulmasına karşıyım'.  Atlantik Ligi ile ilgili olarak gerek kulüplerin birbirleriyle, gerekse kulüplerin UEFA yetkilileriyle görüşmeleri devam ediyor.
 </p>
 <p class="metin">
  Adriyatik Ligi 6 ay sonra hazır
 </p>
 <p class="metin">
  Futboldaki Atlantik Ligi projesinin bir benzeri de geçtiğimiz günlerde basketbolda gündeme getirildi: Adriyatik Ligi. FIBA'nın şu ana kadar karşı çıkmadığı Adriyatik Ligi, Yugoslavya'nın dağılmasından sonra ortaya çıkan Hırvatistan, Bosna—Hersek, Karadağ ve Slovenya'nın önde gelen basketbol takımlarının mücadele edeceği yeni bir lig. Buradaki amaçlar da Atlantik Ligi'ndeki amaçlara benziyor: Kaliteyi, heyecanı, seyirciyi ve gelirleri artırmak. Bu projeye öncülük eden kulüplerin başında ise Slovenya'nın Union Olimpija Ljubljana kulübü eliyor. Ljubljana Menajeri Radovan Lorbek, Yugoslavya'nın dağılmasından yaklaşık on yıl sonra bu ülkelerdeki en önemli spor dalı olan basketbolda böyle bir yapılanmaya ihtiyaç duyulduğunu söylüyor. Jadranska Liga (Adriyatik Ligi) adıyla kurulacak olan ligde Hırvatistan'dan dört, Slovenya'dan üç, Bosna—Hersek'ten iki ve Karadağ'dan da bir takımın yer alacağını belirten Lorbek, projenin 2001 yılı Ekim ayı başından itibaren oynanacağını bildiriyor. Böyle bir ligin bu ülkelerdeki var olan güçlü basketbol potansiyelini daha da etkin bir düzeyde harekete geçireceğine inandıklarını ifade eden Lorbek, bu ligle birlikte seyirci sayısının artacağını ve kulüplerin ekonomik açıdan da daha iyi duruma geleceklerini ifade ediyor. Lorbek, gelecek sezonlarda bu lige Yugoslav ve Makedon takımlarının katılmalarını da beklediklerini, bunun gerçekleşmesi durumunda ligin on yıl önceki gibi Avrupa'nın en kaliteli ligi durumuna geleceğinden emin olduklarını da sözlerine ekliyor.
 </p>
 <p class="metin">
  NBA de yeni bir ligi müjdeledi
 </p>
 <p class="metin">
  Basketboldaki yeni lig projelerinden biri de NBA'in. Basketbola yeni yetenekler kazandırmak ve bu spor dalını renklendirmek isteyen NBA yetkilileri, geçtiğimiz günlerde NBDL (Milli Basketbol Gelişim Ligi) adı altında yeni bir basketbol liginin temelini attılar. Amerika Birleşik Devletleri'nin Kuzey Carolina eyaletine bağlı Fayetteville şehri, NBA'in yeni yapılandırdığı NBDL'ye ev sahipliği yapacak pilot kent olarak seçildi. NBDL, NBA'in bir bakıma alt ligi olacak.
 </p>
 <br/>
 <center>
  <a class="anaorta" href="http://web.archive.org/web/20020329045754/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/spor/1.htm), [web.archive.org (arşiv bağlantısı)](http://web.archive.org/web/20020329045754/http://www.aksiyon.com.tr:80/2001/321/spor/1.htm)
