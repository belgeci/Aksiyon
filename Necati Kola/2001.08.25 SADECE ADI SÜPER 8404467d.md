# SADECE ADI SÜPER

*Necati Kola 2001.08.25*

<div>
 <p class="spot">
  Sürekli Avrupa'yı taklit eden   Türkiye; İngiltere, İtalya, İspanya  ve Almanya'ya özenerek 1.  Lig'in adını Süper Lig olarak  değiştirdi. Fakat; mevcut  yıldızların kaçışına, yeni yıldızların gelmek istemeyişine, kulüplerin  ekonomik yapısına, takımlar  arasındaki dengesizliklere ve boş  tribünlere baktığımızda yeni lige  süper demek oldukça zor.
 </p>
 <p class="metin">
 </p>
 <img border="0" src="/web/20010905051606im_/http://www.aksiyon.com.tr/2001/351/resimler/super.jpg"/>
 <p class="metin">
  Lig heyecanı, tam yetmiş altı gün aradan sonra tekrar başladı. Hem de isim değişikliğiyle birlikte... Türkiye Futbol Federasyonu, İtalya'nın Serie A'sına, Almanya'nın Bundesliga'sına, İngiltere'nin Premier Lig'ine özenerek Birinci Lig'in adını Süper Lig olarak değiştirdi. Gazetelerimiz de ilk hafta maçlarında 33 gol atılmasından ve faklı skorlardan yola çıkarak 'Lig süper başladı' başlığını manşetlerine taşıdılar. Acaba, ligimiz hakikaten süper miydi? Geçen sezona nazaran ne gibi bir ilerleme kaydedilmişti de ligimiz 'süper' sıfatıyla tanımlanır olmuştu? İsim değiştirmek, ligimize sınıf atlatmak için tek başına yeterli miydi?
 </p>
 <p class="metin">
  Ligimizin yıldızları kaydı
 </p>
 <p class="metin">
  Futbol ligimizin süper olup olmadığına karar vermek için bazı sorulara cevap aramak gerekiyor. Bu sorulardan ilki de şu: Takımlarımızda yeterince yıldız futbolcu var mı? Buna cevap verirken, önce yurt dışına giden yıldızlara bir bakalım. Türk futbol tarihinde ülkemize gelmiş en kaliteli futbolculardan biri olan Gheorghe Hagi, futbolu Galatasaray'da bırakarak Romanya Milli Takımı'nın başına geçti. Brezilya Milli Takımı'nın ve Galatasaray'ın kalesini başarıyla koruyan Taffarel, Parma'ya transfer oldu. Tugay Kerimoğlu (Blackburn Rovers), Alpay Özalan (Aston Villa), Tayfun Korkut (Real Sociedad) ve Hakan Şükür'den sonra Okan Buruk ve Emre Belözoğlu İnter'e, Fatih Akyel Real Mallorca'ya gitti. Maddi kriz içerisindeki Galatasaray, yıllık fiyatı oldukça fazla olan Popescu'yu İtalya'nın Lecce takımına verdi, Jardel'den de kurtulmak için herşeyi yaptı. Beşiktaş'ta da hırçın futbolcu Pascal Nouma, artık Türkiye'de futbol oynamak istemediğini söyledi. Kaleci Shorumnu milli maçlarının yoğunluğu gerekçe gösterilerek gönderildi, Karhan ve Münch ise Bundesliga'nın yolunu tuttu. Üç büyüklerde kadrosunu koruyan tek takım ise Fenerbahçe oldu.
 </p>
 <p class="metin">
  Şimdi de yurt dışından kimlerin alındığına bir bakalım. Galatasaray; Perez, Gustavo ve kaleci Mondragon'u, Beşiktaş; Weit, Baya, Ronaldo, Stavrum ve Kjaer'i (36 yaşında ve Danimarka Milli Takımı'nın üçüncü kalecisi), Trabzonspor da Perulu Salazar, Brezilyalı Jarro, Da Silva, Eduardo ve Aurelio ile Belçikalı Somers'i transfer etti. İlk iki hafta itibariyle öne çıkan bir yabancı olmadı. Ekonomik kriz nedeniyle yurt dışından yıldız ithal edemeyen Türk futbolu, yerli yıldız üretmekte de zorlanıyor. Şu ana kadar, Beşiktaş'ın Samsunspor'dan transfer ettiği İlhan ve Tümer, Galatasaray'ın Gençlerbirliği'nden transferi Ümit Karan, Göztepe'nin golcüsü Ersen Martin, Ankaragücü'nün serbest vuruşçusu Yılmaz ve Bursaspor'un başarılı forveti Murat Sözkezen, ön plana çıkan yerliler arasında yer aldı.
 </p>
 <p class="metin">
  Ekonomik kriz ligi de vurdu
 </p>
 <p class="metin">
  Ligimizin süper olup olmadığına karar vermek için cevaplamamız gereken ikinci soru da şu: Kulüplerimizin gelir— gider dengesi var mı? Bu soruya 'Evet' cevabını vermek imkansız. Başta Galatasaray, Beşiktaş, Trabzonspor ve Antalyaspor olmak üzere birçok takımımız borç içerisinde. Kulüplerin seyirci, reklam ve eşya gelirleri çok az. Dolar bazındaki televizyon gelirleri de 750 bin liraya sabitlendi. Bunlara ilaveten UEFA'nın 2002—2003 sezonundan geçerli olmak üzere tüm kulüplere belirli kriterler çizmesi (gelir— gider dengesini kuramayan kulüplere lisans verilmemesi gibi), Türkiye Futbol Federasyonu'nun da bu kriterleri hemen yürürlüğe sokacak olması, kulüplerimizi bir taraftan derin derin düşündürüyor, bir taraftan da küçülmeye itiyor. Mesela, Galatasaray'ın Jardel ve Popescu'dan kurtulmak istemesinin, Beşiktaş ve Fenerbahçe'nin hülle yoluyla futbolcu transfer etmeye kalkmasının, Trabzonspor'un da genç Brezilyalılara yönelmesinin en önemli sebepleri bunlardı.
 </p>
 <p class="metin">
  Statlar hapishane gibi
 </p>
 <p class="metin">
  Bir önemli soru da şu: Statlarımızın durumu seyirci çekecek şekilde mi? Bu soruya da olumlu cevap vermek mümkün değil. Şu anda, eksiklikleri bulunmasına rağmen, Beşiktaş İnönü Stadı, Ankara 19 Mayıs Stadı, Trabzon Avni Aker Stadı ve Gaziantep Kamil Ocak Stadı iyi durumda. Fenerbahçe Şükrü Saraçaoğlu Stadı hızlı bir şekilde yenileniyor. UEFA, yetersiz olan Ali Sami Yen Stadı'na Avrupa maçlarında şartlı izin veriyor. Denizli Atatürk Stadı dışındaki statlarda tel örgü problemi var. Ayrıca, statların büyük bölümünün üstü açık, tuvaletler girilemeyecek kadar pis ve koltuklar oturulamayacak kadar kirli. Bunlara ilaveten maçlarda küfredilmesi ve kavga çıkması seyirciyi tribünden uzaklaştırıyor. İngiltere, İtalya, İspanya ve Almanya'da maç başına düşen seyirci ortalamasının kırk— elli bin, Türkiye'de ise on bin civarında olması da aradaki farkı ortaya koyuyor zaten.
 </p>
 <p class="metin">
  Diğer sebepler neler?
 </p>
 <p class="metin">
  Ligimizin süper olmadığını gösteren başka faktörler de var. Daha ilk haftalardan itibaren takımlar arasındaki uçurumun ortaya çıkması, alttakiler ile üsttekilerin yavaş yavaş şekillenmesi, şampiyonluk için iddialı takım sayısının azlığı, takımlarımızın profesyonel yöneticiler tarafından yönetilmemesi, kulüplerin bir kısmının belediyeler veya valiliklerce desteklenmesi, Türkiye Futbol Federasyonu'nun internet sitesinin yetersiz ve yavaş olması, naklen maç yayınlarının fazla rağbet görmemesi ve televizyon kanallarının İngiltere, Almanya, İspanya ve İtalya liglerine yönelmeleri ilk akla gelen faktörler.
 </p>
 <p class="metin">
 </p>
 <p class="arabaslik">
  Spor yazarları ne diyor?
 </p>
 <p class="metin">
  Deniz Gökçe (Akşam Gazetesi):  Ligimiz maalesef süper değil. Futbolun lokomotifi olan büyük takımlarda çok büyük para sıkıntısı var. Beşiktaş yıldız oyuncu transfer edemedi, Galatasaray yıldız oyuncularını satmaya çalışıyor. Anadolu takımlarına bakıyoruz, Samsunspor ve Gaziantepspor en önemli oyuncularını kaybetti, üstelik fazla para kazanamadılar. Sanayi sektörü büyük darbe aldı, takımlara destek yok. Dolayısıyla rekabet çok üst düzeyde olmayacak.
 </p>
 <p class="metin">
 </p>
 <p class="metin">
  Haşmet Babaoğlu (Sabah Gazetesi): Bazen kelimelerin, özellikle de adların ilk bakışta pek inanamayacağımız güçleri vardır. Süper Lig kavramı bugün belki tam yerini bulmuyor; ama ona Süper Lig demeye başladığımız andan itibaren o kavramın altını doldurmaya çalışırız gibi geliyor bana. O bakımdan Süper Lig'e negatif bakmıyorum. Ama şu da bir gerçek. Ekonomik krize paralel olarak her geçen hafta, özellikle de ikinci yarıda alttakiler ile üsttekiler arasında bir uçurum oluşacak. Bundan açıkçası korkuyorum. Bir lige süper denecekse takımların bütçelerinin birbirlerine denk olması gerekir.
 </p>
 <p class="metin">
  Turgay Renklikurt (Akşam Gazetesi): Ligimizin imitasyon bir Süper Lig olduğu inancındayım. Orijinal değil, bizim bir bulgumuz değil. Güya İngiltere'nin Premier Lig'ini kopya çekip ismini Türkçeleştirdik; ama yine yabancı bir kelimeyle Türkçeleştirdik. İngilizler neden böyle bir lige ihtiyaç duydular? Çünkü kulüplerin hepsi şirket. İngiltere Futbol Federasyonu da limited şirket hüviyetinde. Kendi ekonomik gerçekleri içerisinde bu ligi oluşturdular. Türkiye'ye bakalım, bizim takımların çoğu iflas etmiş durumda. Kulüp hüviyetleri bile yok, bırakın şirket hüviyetlerini.
 </p>
 <p class="metin">
 </p>
 <p class="metin">
  Mehmet Şeyho (Samanyolu Televizyonu): Ligimizi Avrupa'ya benzetmek istiyorsak, Avrupa ile eşit şartların oluşturulması lazım. Avrupa'da yabancı sınırlaması yok, bizde var. İngiltere'de, Almanya'da, İtalya'da her takım şampiyonluğa oynuyor, bizde ise üç takım. Bu sezon da pek farklı olmayacak maalesef. Ligimizin gerçek manada süper olması için kulüplerin kurumsallaşması, kendi statlarına sahip olmaları ve gelir— gider dengelerini kurmaları lazım. Bütün takımlarımızın bütçelerini topladığımızda bir Manchester United yapmıyorsa Süper Lig demek bence kandırmaca olur.
 </p>
 <p class="metin">
 </p>
 <p class="metin">
  Hamit Dizman (Milli Gazete): Maalesef süper bir lig izleyemeyeceğiz. Çünkü, gelen yabancılar giden yabancıların yerini dolduracak kalitede değil. Tribünleri coşturacak oyuncu göremiyorum. Geçen yıllara göre gerileme var, ilerleme yok. Bu ligin adı kesinlikle Süper Lig olamaz. Bu sezon bol bol farklı skorlar göreceğiz. Bu skorlar da ekonomik krizin skorları olacak.
 </p>
 <p class="metin">
 </p>
 <p class="metin">
  Hayri Beşer (Zaman Gazetesi): Türkiye'de hiçbir şey muntazam yapılmaz. Önce yarım yamalak başlanır, sonra yavaş yavaş inşa edilir. Şu anda ligimiz süper değil; ama ileride yavaş yavaş süper olacaktır. Ben olaya o kadar karamsar bakmıyorum. Üç puanlı sisteme geçildiğinde de sancılar olmuştu; fakat sonuçta Türk futbolunun yararına oldu. Yıldız oyuncu yetersizliğine gelince... Bu problem sadece Türkiye'nin değil, dünyanın problemi. Yıldız oyuncu eskisi gibi çok çıkmıyor. Bu yüzden 'Dünyada birçok yıldız var; ama Türkiye'de yok' düşüncesine katılmıyorum.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010905051606/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/351/spor/1.htm), [web.archive.org (arşiv bağlantısı)](http://web.archive.org/web/20010905051606/http://www.aksiyon.com.tr:80/2001/351/spor/1.htm)
