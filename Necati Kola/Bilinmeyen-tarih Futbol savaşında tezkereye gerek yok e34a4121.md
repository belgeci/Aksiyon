# Futbol savaşında tezkereye gerek yok

*Necati Kola Bilinmeyen-tarih*

<div>
 <font>
  <img border="0" height="1" src="/web/20031231000435im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20031231000435im_/http://www.aksiyon.com.tr/resim/48/58.jpg" vspace="5"/>
  </p>
 </font>
 <font class="content">
  Günümüzde futbol savaş olarak algılanıyor ve yeşil sahalardaki her türlü saldırganlık meşru sayılıyor. Olay çıkması için bir kıvılcımın yeterli olduğu futbolda statlar cephe, şutlar mermi, oyuncular asker, antrenörler komutan, yenmek ise fetih… İnsanların kazanma arzularını periyodik bir şekilde tatmin eden ve bu tatminden milyarlarca dolar kazanan futbol, bir çeşit savaş olarak algılanıyor.
 </font>
 <p>
  <font class="content">
   Taraftarlar, futbolcular, yöneticiler ve teknik adamlar, öteden beri her türlü saldırganlığın ve hakaretin meşru görüldüğü stadyumlarda istediklerini yaparken; futbol da her geçen gün savaş terimlerine teslim oluyor. Ayrıca, uluslararası maçlarda bilinçaltındaki tarihi bilgiler depreşiyor ve bu depreşme tezahüratlara, pankartlara, demeçlere ve manşetlere yansıyor. Bu şekilde insanlar, içlerindeki kazanma ve savaşma arzusunu geçici de olsa tatmin etmeye çalışıyorlar.
   <br/>
   <br/>
   Futbol, savaşların rövanşı
   <br/>
   <br/>
   Yakın dönemde bunun birçok örneğini gördük. Mesela, Meksika’da düzenlenen 1986 Dünya Kupası’nın çeyrek finalinde Arjantin ile İngiltere’nin karşı karşıya gelmesi, kesinlikle normal bir futbol maçı değildi. Bu maç, 1982 yılında İngiltere’nin kazandığı Falkland Savaşı’nın bir rövanşı niteliğindeydi. Arjantin, ünlü futbol yıldızı Maradona’nın elle attığı o meşhur golle İngiltere’yi mağlup etti ve sonra da kupayı kazandı. Sevinçten çılgına dönen Arjantinliler, bir futbol müsabakasını değil, bir savaşı kazanmışcasına sokaklara döküldü. Arjantin ile İngiltere, Fransa 98 Dünya Kupası’nda da karşı karşıya geldi. Bu karşılaşmadan önce her iki  ülke basını Falkland Savaşı’na gönderme yaparken; Arjantin’in en büyük gazetelerinden Cronica, futbolcuları şöyle uyardı: “Yine korsanlara karşı. Ya kazanır ya da ölürsünüz.” Arjantin, bu maçı penaltılarla 4—3 kazanarak çeyrek finale yükseldi. Aynı gruba düşen iki ülke, 2002 Dünya Kupası’nda bir kez daha karşılaştı. Bu sefer maçı kazanan taraf İngiltere oldu (1—0).
   <br/>
   <br/>
   Bir başka örnek, Almanya’da düzenlenen 1988 Avrupa Şampiyonası’nın yarı finalinde Hollanda’nın evsahibi ülkeyi 2—1 mağlup etmesi. Hamburg’da oynanan o maçtan sonra televizyonları başındaki tüm Hollandalılar sokaklara döküldü ve bisikletlerini havaya fırlattı. Bu, Hollanda’nın Nazi işgalinden kurtuluşundan bu yana yaşanan en büyük sevinçti. 2. Dünya Savaşı sırasında bisikletleri Alman askerleri tarafından toplanan Hollandalılar, sanki savaşı kazanmış duygusuna kapıldılar ve ‘Yaşasın, bisikletlerimizi geri aldık’ diye sevinç çığlıkları attılar. Hollanda’nın 2. Dünya Savaşı yıllarındaki resmi tarihini yazan Prof. Dr. De Jong ise Almanya maçının ardından duygularını şöyle dile getirdi: “Hollanda’nın her gol atışından sonra odamda dans ettim, sevinçten havalara uçtum. Bu çocuklar ne yaptı böyle? Bunun savaşla ilgili olduğu kesin. İnsanların bunu inkar etmeleri ne garip.”
   <br/>
   <br/>
   Bilinçaltındaki tarihi bilgilerin tezahür ettiği maçlardan biri de bu sezon UEFA Kupası’nda oynanan F.Bahçe—Panathinaikos karşılaşmasıydı. 31 Ekim 2002 tarihinde İstanbul’da oynanan ilk maçta iki takımın taraftarları arasında bayrak, pankart ve slogan savaşı yaşandı. Dönemin Türkiye Dışişleri Bakanı Şükrü Sina Gürel ile birlikte dostluk mesajları veren Yunanistan Dışişleri Bakanı Papandreu’yu pet şişe yağmuruna tutarak protesto eden Panathinaikos’lu taraftarlar, Kıbrıs’ı Yunan adası olarak gösteren bayrak açtılar ve iki ülkenin birlikte aday olduğu 2008 Avrupa Şampiyonası’na da hayır dediler. F.Bahçeli taraftarlar da bunlara Fetih afişiyle karşılık verdi. Afişte ‘İstanbul since 1453, kill for you (senin için ölürüm)’ yazıyordu ve ayrıca Fatih Sultan Mehmet’in şahlanmış atının resmi bulunuyordu. Tüm bu olanlar, son dönemde gelişmekte olan Türk—Yunan dostluğuna büyük darbe vururken, 2008 Avrupa Şampiyonası adaylığını da olumsuz etkiledi.
   <br/>
   <br/>
   Savaş terimleri futbola transfer oldu
   <br/>
   <br/>
   Günümüzde bir çeşit harp olarak algılanan futbolda birçok savaş terimi kullanılıyor. Bunlardan belki de en eski olanı ‘şampiyon’. Latincede ‘campio’ olarak doğup İngilizceye ‘champion’ olarak transfer olan bu kelimenin asıl manası savaşçı demek. Ortaçağ’da İngiltere’de bir başkası adına savaşan kişiye de şampiyon deniyordu. 19. yüzyılın sonlarından itibaren en başarılı sporcular ve takımlar için kullanılan  ‘champion’un bir başka anlamı da ‘savunmak’. Bunlar günümüzde pek bilinmese de insanların genellikle şampiyon olan (en savaşçı) takımları tutması, ‘champion’un Ortaçağ’daki anlamı ile örtüşüyor.
   <br/>
   <br/>
   Futbola transfer olan tek terim ‘champion’ değil. Hem takımlar, hem de taraftarlar açısından kazanmanın tek amaç olduğu futbolda her organizasyon bir cephe gibi. Dolayısıyla, bir takım o sezon kaç cephede savaşacaksa askerlerinin niteliğini ve niceliğini ona göre ayarlamalı. Bir takım, hem ligde, hem kupada, hem de Avrupa’da şampiyonluğu hedefliyorsa, yani üç cephede birden savaşacaksa askerlerini ona göre donatmalı. Askerlerden kasıt da oyuncular... Bu arada, yeteneklerine göre futbolcuların asker, sanatçı, asker—sanatçı ve sanatçı—asker olmak üzere dört kategoriye ayrıldıklarını, teknik direktörlere de komutan benzetmesi yapıldığını hatırlatalım.
   <br/>
   <br/>
   Örnekleri çoğaltmak mümkün. Mesela, takımların golcü oyuncuları en önemli silah olarak takdim ediliyor, az gol yiyen sağlam defanslar tanka benzetiliyor. Katı savunma yapan takımlar için ‘Çanakkale geçilmezi oynadılar’ yorumu yapılıyor. Uluslararası bir maçın ardından tarih sayfalarına gidiliyor ve manşet öyle atılıyor. Mesela, bir takımımız Rapid Wien’i yendikten sonra gazetelerin manşetlerini Viyana Kuşatması süslüyor. Ayrıca, yerden vurmak, havadan vurmak, ablukaya almak, yerle bir etmek, saldırmak, orta alanda iyi savaşmak, orta sahayı ele geçirmek, deplasmana taraftar ordusuyla gitmek, teslim olmak, sağ salim çıkmak, bombalamak, rakibin gol silahlarını etkisiz hale getirmek gibi fiiller de sık sık kullanılıyor. Özellikle Avrupa maçlarında yenmek ile fethetmek aynı anlama geliyor. Hatırlanacağı gibi, Galatasaray’ın UEFA Kupası’nı kazandığı sezon Sarı—Kırmızılı takım ve Fatih Terim için sık sık Avrupa Fatihi manşetleri atılmıştı. Bir de sakat sakat oynayan futbolculara fedakar deniyor. Sakat sakat oynamak, vatan için canını ve malını vermek gibi algılanıyor ve kamuoyuna bu şekilde yansıtılıyor. Takımların marşları ile savaş türküleri arasında pek fark bulunmuyor.
   <br/>
   <br/>
   Ulubatlı Graeme Souness
   <br/>
   <br/>
   Taraftarların stadyuma döner bıçaklarıyla ve fetih ruhuyla gittiği futbolda ‘ölmek’ fiili de oldukça sık kullanılıyor. Futbolcular ölümüne oynuyor, takımları uğruna ölmeye hazır olan taraftarlar kendi oyuncularına ‘Vur, kır, parçala, bu maçı kazan’ diye tezahürat yapıyor. Bu atmosferde oynanan maçlarda birçok kavga ve olayın çıkması kaçınılmaz oluyor. Bunların yanı sıra, stadyumlar cehenneme, şutlar füzeye, kurşuna ve mermiye benzetiliyor. Bir futbol maçının kazanılması o kadar önemseniyor ve bazen o kadar kutsallaştırılıyor ki çıkan olaylarda ölenlere şehit, yaralananlara gazi deniyor. Deplasmanda kazanılan bir maçın hemen ardından rakip takımın sahasının ortasına bayrak dikmek, ‘artık burası fethedilmiştir’ anlamına geliyor. Bu bayrağı dikenlere de Ulubatlı unvanı veriliyor.
   <br/>
   <br/>
   Hatırlanacağı gibi, Galatasaray’ın 1995—96 sezonundaki teknik direktörü Souness, futbolun ilk Ulubatlı’sı olmuştu. Türkiye Kupası yarı finalinde Galatasaray’ın Fenerbahçe’yi Kadıköy’de elemesinden sonra Souness tribünden aldığı kocaman bir bayrağı sahanın ortasına dikmişti. Şu anda Tugay ve Hakan Şükür’ün takımı Blackburn’ü çalıştıran İskoç teknik direktör, o andan itibaren Ulubatlı Souness olarak anılmaya başlamıştı. Buna benzer bir olay, geçtiğimiz günlerde oynanan Ankaragücü—G.Birliği maçında yaşandı. Maçı 1—0 kazanan G.Birliği’nin kalecisi Gökhan, elindeki bayrağı sahanın ortasına dikmek istedi. Fakat Ankaragücü oyuncuları buna müsaade etmeyince kavga çıktı. G.Birliği Başkanı İlhan Cavcav’ın maçtan önceki el kol hareketlerine ve Gökhan’ın bu girişimine çok kızan Ankaragücü Başkanı Cemal Aydın’ın açıklamaları ise çok ilginçti: “Her galibiyet bir bayrak dikmekse, biz onların sahasına bugüne kadar 23 kez bayrak diktik.”
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2505), [web.archive.org (arşiv bağlantısı)](http://web.archive.org/web/20031231000435/http://www.aksiyon.com.tr:80/detay.php?id=2505)
