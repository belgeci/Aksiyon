# Sonunda Bruce Lee oldum

*Necati Kola 1997.05.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tarih: 6 Mayıs 1997.  Yer: İstanbul Atatürk Havaalanı. İspanya'nın Tenerife kentinde yapılan Avrupa Karate Şampiyonası'nda beşinci defa Avrupa şampiyonluğunu yakalayan
  </font>
 </div>
 <div id="newsText">
  <font class="detail-text">
   Haldun Alagaş'ı karşılamak için gelen İstanbul Büyükşehir Belediyesi yetkililerinden başka hiç kimse yok. Tabii basın da. Ertesi gün gazetelerin kıyısında köşesinde, görünmeyecek bir şekilde tek sütuna haber: Haldun Alagaş Avrupa şampiyonu. Kısacası, futbolun dışındaki branşlarda Avrupa şampiyonu olmak, basınımız için, bir 3. Lig karşılaşmasında direği yalayıp auta giden top kadar önem arz etmiyor.
   <br/>
   <br/>
   Haldun da basının bu tutumundan şikayetçi. Başarılarının hafife alınacak bir başarı olmadığı kanaatinde. 'Bayrağımızı defalarca göndere çektiriyoruz. Bu başarılarımızın karşılığını gazete sayfalarında göremeyince üzülüyoruz. Bu bizi olumsuz yönde etkiliyor. Hergün futbolla dolan spor sayfalarına, senede birkaç gün de olsa karate haberleri genişçe girse ne olur sanki?'
   <br/>
   <br/>
   Etim de, kemiğim de senin
   <br/>
   <br/>
   Haldun Alagaş, 1970 İzmit doğumlu. Makina mühendisi bir babanın oğlu. Karateye, çocukluk yıllarında bol bol seyrettiği Bruce Lee filmleriyle merak sarmış. Kendi kendine 'Birgün ben de Bruce Lee olacağım' demiş ve İzmit'teki Samuray Spor Okulu'nun yolunu tutmuş. Samuray'ın antrenörü Muzaffer Yoldaş'a 'Etim de, kemiğim de senin olsun. Yeter ki beni iyi bir karateci yap' diyerek kararlılığını bildirmiş. Alagaş, Bruce Lee olmak istiyormuş ama, birgün Dünya şampiyonu olacağı aklının ucundan bile geçmiyormuş. Dünya şampiyonu olmadan nasıl Bruce Lee olunacaksa...
   <br/>
   <br/>
   Allah'tan, hedefleri arasında Türkiye şampiyonu olmak ve Milli Takım'a girmek varmış. Türkiye şampiyonu olup Milli Takım'a girince kendine güveni gelmiş. Ardından da şampiyonluklar, madalyalar... Haldun, Hamza Yerlikaya'dan sonra Türkiye'de, genç yaşta büyüklerde Dünya şampiyonluğunu yakalayan tek sporcu. 18 yaşında Dünya şampiyonu olmuş.
   <br/>
   <br/>
   Sayısız şampiyonluk, sayısız madalya
   <br/>
   <br/>
   Sayısız Türkiye şampiyonluklarının yanısıra, sayısız uluslararası şampiyonlukları ve dereceleri var Haldun Alagaş'ın: İlk milli olduğu 1988 yılında Avrupa Ümitler 2.liği; 1989'da gençlerde Avrupa 3.lüğü, büyüklerde Avrupa 2.liği, yine büyüklerde Akdeniz Kupası ve Dünya Kupası şampiyonluğu; 1990'da gençlerde Avrupa şampiyonluğu, büyüklerde Avrupa 3.lüğü ve Dünya şampiyonluğu; 1991'de hem gençlerde, hem büyüklerde Avrupa şampiyonluğu; 1992'de Avrupa 3.lüğü; 1993'te Akdeniz Oyunları şampiyonluğu, Dünya Kupası 3.lüğü; 1994'te ilk defa düzenlenen Dünya Kulüpler Şampiyonası'nda takım 3.lüğü ve Akdeniz Kupası 2.liği; 1995'te Akdeniz Kupası 2.liği; 1996'da Avrupa 3.lüğü, İstanbul Büyükşehir Karate Takımı olarak Avrupa şampiyonluğu ve son olarak da 24 Mayıs tarihlerinde İspanya'da yapılan Avrupa Şampiyonası'nda Avrupa şampiyonluğu...
   <br/>
   <br/>
   Sayısız başarılara imza atan Haldun Alagaş, genç yaşına rağmen bir ara karateyi bırakma kararı almış. Nedeni ise üç dört yıldır bir şampiyonluk elde edemeyişiymiş. 'Bir kere şampiyon oldunuz mu, devamlı şampiyonluk bekleniyor sizden. Karatede puanlama sistemi farklı ve hakemlerin takdir hakkı fazla olduğu için şampiyonluk daima el değiştiriyor. Bir kere şampiyon olamadınız mı, 'formsuz, yaşlandı' söylentileri yayılmaya başlıyor. Arka arkaya üç dört defa şampiyon olamadığınız zaman da kendinize güveniniz kalmıyor. Acaba söylenenler doğru mu, diyorsunuz. Sırf bu yüzden, çok genç olmama rağmen, karateyi bırakma kararı aldım. Ama İstanbul Büyükşehir Belediyesi Spor A.Ş. Genel Müdürü Mehmet Atalay sayesinde bu kararımdan vazgeçtim. Tekrar kendime güvenim geldi ve Avrupa şampiyonu oldum. Şu anda çok formda ve çok gencim.' Haldun, tekrar karateye dönmüş dönmesine ama bu yıl Avrupa şampiyonu olamasaymış emlakçılık yapmak üzere memleketi İzmit'in yolunu tutacakmış.
   <br/>
   <br/>
   Yurtdışında herkes tanıyor
   <br/>
   <br/>
   Haldun Alagaş, karate dünyasında önemli bir isim. Gittiği ülkelerde çoğu insan kendisini tanıyor, imza istiyorlarmış. Türkiye'de ise mahallesinde bile çok az insan tarafından tanınıyormuş. Kuveyt'ten, İtalya'dan, Fransa'dan, İngiltere'den karate semineri vermesi için davetler almış ama yoğun antrenman temposundan ötürü gitme fırsatı olmamış. Bu seminer tekliflerinin yanısıra Tunus Milli Takımı'ndan da antrenörlük teklifi gelmiş. Aktif olarak karateye devam ettiği için bu teklifi reddetmiş.
   <br/>
   <br/>
   Haldun kesin şampiyon
   <br/>
   <br/>
   Şampiyon karateci Haldun Alagaş, hiç unutamadığı bir anısını İskoçya'da yaşamış. 1991 yılında büyüklerde Dünya şampiyonu olan Alagaş, iki ay sonra İskoçya'da düzenlenen gençler şampiyonasına katılmak üzere bu ülkeye gider. Şampiyonanın İtalyan hakemi Simmi o kadar emindir ki müsabakalar başlamadan önce müsabaka çizelgesine Haldun'u birinci sıraya yazar. Haldun da Simmi'yi mahcup etmek istemez tabii. Şampiyon olur ve Simmi'yi haklı çıkarır.
   <br/>
   <br/>
   Kendine güvenenlerin yüzünü çoğu kez kara çıkarmayan Haldun Alagaş, bundan sonra, Mehmet Atalay'ın istekleri karşısında alnının akıyla çıkmak için mücadele edecek. Çünkü, karateyi bırakma kararından vazgeçtiği gün Atalay'a üç Avrupa, üç de Dünya şampiyonluğu için söz vermiş. Bir kere Avrupa şampiyonu olunca, geriye kalmış iki Avrupa, üç de Dünya şampiyonluğu. Henüz yirmi altı yaşında olan Alagaş, 'Bu gidişle en azından altı yıl daha karateden kopamayacağım herhalde', diyor.
   <br/>
   <br/>
   Bruce Lee olacağım diyerek karateye başlayan ve bugün itibariyle beş Avrupa, üç de Dünya şampiyonu olan Haldun, üç kere dünya, iki kere de Avrupa şampiyonu olabileceğini aklına kestiriyor. Çünkü o, Bruce Lee olduğu kanaatinde artık.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CCC2BDA529B3F7048CBE59497714F6FD?newsId=2603), [web.archive.org (arşiv bağlantısı)](http://web.archive.org/web/20130302043528/http://www.aksiyon.com.tr:80/aksiyon/newsDetail_getNewsById.action;jsessionid=CCC2BDA529B3F7048CBE59497714F6FD?newsId=2603)
