# Yel değirmenleri, kanallar, bisikletler ve yaşlılar kenti:

*Necati Kola 2000.12.30*

<div>
 <p class="baslik">
  Amsterdam
 </p>
 <p class="spot">
  Suyla iç içe olan şehre havadan bakınca sanki Venedik'e geldiğinizi zannediyorsunuz. Ama öyle değil... Burası kanallarıyla, yel değirmenleriyle ve bisikletleriyle ünlü Amsterdam. İnsanlar işe gidip gelirken önce bisiklet ve kanal motorlarını, sonra tramvayı, daha sonra da arabalarını tercih ediyorlar.
 </p>
 <p class="metin">
 </p>
 <img border="0" src="/web/20020420201214im_/http://www.aksiyon.com.tr/2000/317/resimler/Amsterdam.jpg"/>
 <p class="metin">
  İstanbul'dan kalkan Türk Hava Yolları'nın tarifeli uçağı, üç buçuk saat süren uçuştan sonra inişe geçmek üzere. Aşağıda su üzerinde bir şehir görünüyor. Parkları gölden, caddeleri nehirden, evleri gemiden sanki. Uçak piste biraz daha yaklaşınca zannettiğiniz şeylerin gerçek olduğunu görüyorsunuz. Bir an, yanlış bilet aldığınızı ve Venedik'e geldiğinizi düşünüyorsunuz ama değil. Burası Amsterdam... Alçak topraklar anlamına gelen Netherlands'ın, daha çok bilinen adıyla Hollanda'nın başkenti.
 </p>
 <p class="metin">
  Kanal kanal Amsterdam
 </p>
 <p class="metin">
  Amsterdam, Kuzey Denizi'nin kenarında sularla kaplı bir şehir. Rakımının '0', hatta ve hatta —1 olduğunu söylemek mümkün. Yaklaşık 750 bin nüfuslu şehir, kanallarla 200'e yakın adaya bölünmüş durumda. Büyüklü, küçüklü bine yakın köprü bu adaları birbirine bağlıyor. Bazılarında küçük deniz motorlarının, bazılarında teknelerin, bazılarında da büyük gemilerin yüzebildiği kanallar, ulaşımda önemli bir vazife görüyor. Apartmanların önünde birçok deniz motorunun bağlı olduğunu görmek sizi olukça şaşırtıyor. İşe gidip gelmek için kendi motorunu kullanan Amsterdamlılar'ın sayısı hiç de az değil. Ha, unutmadan... Sizi gideceğiniz yere en kısa zamanda götürmeye hazır kanal taksileri bile var.
 </p>
 <p class="metin">
  Bisikletlerini geri aldılar(!)
 </p>
 <p class="metin">
  Amsterdamlıların en fazla kullandığı ulaşım araçlarından biri de bisiklet. Sayıları o kadar çok ki Amsterdam'da iki kişiye bir bisiklet düşüyor. İnsanlar, beşikten mezara kadar bisiklet kullanıyor adeta. İstisnasız tüm yolların kenarında özel olarak yapılmış bisiklet yolları, şehrin çoğu yerinde de bisiklet parkları mevcut. Aslında Amsterdamlılar'ın bisiklete olan sevgisi çok eskilere dayanıyor. 2. Dünya Savaşı'nda Hollanda'yı işgal eden Almanya'nın faşist lideri Hitler, Amsterdamlılar'a en büyük cezayı bisikletlerini toplatarak veriyor. Bu ceza, Amsterdamlılar'ın içinde öyle bir yer ediyor ki 1988 Avrupa Şampiyonası'nda Hollanda'nın Almanya'yı yenmesiyle birlikte sokaklara fırlıyorlar ve bisikletlerini havaya atıp 'Yaşasın, bisikletlerimizi geri aldık' diyerek çığlık atıyorlar. Şu anda Amsterdam'daki bisiklet sayısı yarım milyon civarında.
 </p>
 <p class="metin">
  Yel değirmenleri para öğütüyor
 </p>
 <p class="metin">
  Yılda iki milyona yakın turistin ziyaret ettiği Amsterdam'da dikkatimizi çekenlerden biri de yel değirmenleri. Amsterdam'a gelen turistlerin çoğu yel değirmenlerini görmeden gitmiyor. Boya maddeleri öğüten yel değirmenlerinin en büyük gelir kaynağı turistler. Bizim ziyaretimiz ise yılda bir kez düzenlenen çok özel bir güne denk geliyor. Çevredeki çiftçiler yel değirmenlerinden birinde toplanıyorlar ve sabaha kadar süren geleneksel törenlerini yapıyorlar. Bir taraftan şarkılar söyleniyor, bir taraftan ziyafet veriliyor, bir taraftan da çiftçiler müzik eşliğinde sakallarını kestirip bu özel günü yakışıklı bir şekilde kutlamış oluyorlar.
 </p>
 <p class="metin">
  Turuncu sevgisi portakaldan değil
 </p>
 <p class="metin">
  Amsterdam caddelerinde gezerken halkın üzerinde veya vitrinlerde en fazla göreceğiniz renk turuncu. Turuncu renk Hollanda'nın simgesi. Çok portakal yetiştiğinden değil, kraliyet ailesinin soy isminin Orange olmasından. Hollandalılar kraliyet ailesine çok bağlılar ve turuncu rengi herşeyde seve seve kullanıyorlar. Hollanda'nın milli maçlarında bütün seyircilerin istisnasız turuncu giyinip stada gelmesi, bu sevginin bir tezahürü. İnsanlar günlük hayatta da çok rahat olarak turuncu pantolon, gömlek ve ceket giyebiliyorlar.
 </p>
 <p class="metin">
  Yaşlılar kenti Amsterdam
 </p>
 <p class="metin">
  Sanayi, turizm ve finans kenti Amsterdam'ın nüfusu, yapılan istatistiklere göre yılda ortalama olarak 10 bin azalmaya devam ediyor. Bunun sebeplerinin başında Hollanda gençliğinin evliliği düşünmemesi, evlenenlerin çocuk sahibi olmak istemeyişi ve insanların uyuşturucuya teslim edilmesi geliyor. Bir tarafta insanların sağlığı için yapılan parkları ve spor alanlarını, diğer tarafta da sokaklarda serbestçe uyuşturucu satıldığını görünce şaşırıyorsunuz. Nüfusun büyük kısmını yaşlılar ve dışarıdan gelen öğrenciler oluşturuyor. Bu da ciddi anlamda bir iş gücü açığını ortaya çıkarıyor. Bu açık da başta Surinamlılar ve Türkler olmak üzere dışarıdan gelen nüfusla kapatılmaya çalışılıyor. Şu anda yabancı uyruklu nüfusun oranı yüzde otuz civarında. Bu gidişle yakın bir gelecekte hem Amsterdam, hem de Hollanda nüfusunun çoğunluğunu yabancıların oluşturacağı tahmin ediliyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/317/gezi/2.htm), [web.archive.org (arşiv bağlantısı)](http://web.archive.org/web/20020420201214/http://www.aksiyon.com.tr:80/2000/317/gezi/2.htm)
