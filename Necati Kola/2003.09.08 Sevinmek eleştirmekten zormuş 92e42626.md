# Sevinmek eleştirmekten zormuş

*Necati Kola 2003.09.08*

<div>
 <p>
  <font>
   Türkiye, başarılardan sonra sevinmeyi bir türlü beceremiyor. Bunu Süreyya Ayhan"ın dünya ikinciliğinden sonra bir kez daha gördük. Atletizmdeki gururumuzun masaya yatırılmadık bir tarafı kalmadı, kadınlık hali bile rencide edildi
   <br>
    Daha düne kadar spor sahalarından boynu bükük ayrılmaya adeta mahkum olan Türkiye, son yıllarda başarılı olmanın yollarını öğrendi;
    <br/>
    <br/>
    ancak öğrenmemiz gereken birşey daha var: Başarılara sevinmek... Ne yazık ki en neşeli günümüzde bile tartışacak birşeyler mutlaka buluyoruz. "Şu başarının önce bir tadını çıkaralım, ondan sonra gerekli eleştirileri yaparız." diyemiyoruz. Ya da elde edilen başarıyı yetersiz görüp, sporda henüz bir sistemi olmayan ülkemiz için birşeyler yapmaya çalışanları, Gençlik ve Spor Genel Müdürü Mehmet Atalay"ın deyimiyle bozuk sistemin defolu(!) sporcularını karalamaya, küstürmeye, aşağılamaya çalışıyoruz.
    <br>
     <br>
      Bunun en bariz örneklerinden birini 2002 Dünya Kupası sırasında gördük. Türk Milli Takımı"nın teknik direktörü Şenol Güneş ve bazı oyuncular, eşi benzeri görülmedik bir biçimde eleştirildiler, aşağılandılar. Ancak onlar bir taraftan rakipleriyle, bir taraftan da kendilerini acımasızca eleştirenlerle mücadele edip dünya üçüncüsü oldular. Türk Milli Takımı, ilklerine bir ilk daha ekledikten sonra Türkiye"ye döndü; ancak Türk halkı bu sevinci layıkıyla yaşayamadı. Çünkü, akılların bir tarafına Türk Milli Takımı"nın aslında dünya şampiyonu olması gerektiği yerleştirilmişti. Buna büyük ölçüde inanan kamuoyu, millilerimizin başarılı mı, yoksa başarısız mı olduğu konusunda tereddüde düşmüştü. Bu konuda tereddüde düşmeyen bazı insanlarımız ise sevinçlerini silah sıkarak göstermiş ve başarılara aşırı sevinirken üzüntülere sebep olmuştu.
      <br>
       <br>
        Benzer bir durum, Galatasaray 2000 yılında UEFA Kupası"nı kazandığında yaşanmıştı. Türkiye"ye döner dönmez Fatih Terim ile Hakan Şükür arasında bir gerginlik meydana gelmiş, sonra Fatih Terim Sarı-Kırmızılı takımdan ayrılacağını açıklamıştı. Ardından da Fiorentina"ya giden Terim ile dönemin G.Saray Başkanı Faruk Süren arasında, Sarı-Kırmızılı taraftarları üzen tartışmalar yaşanmıştı. Aynı taraftarlar, benzer bir üzüntüye 2002 yılında boğulmuştu. Takıma üçüncü yıldızı kazandıran Mircea Lucescu gönderilmiş, bazı ilkeler çiğnenerek yerine Fatih Terim getirilmişti.
        <br>
         <br/>
         Yine 1996"da şampiyon olan Fenerbahçe"de yaşananlar akıllardan çıkmış değil. Milyonlarca Fenerbahçe taraftarı, yıllar sonra gelen şampiyonluk için sokaklara fırlamışken, camiaya düşen bir haber herkesi derinden üzmüştü. Çünkü, dönemin F.Bahçe Başkanı Ali Şen, Trabzonspor karşısında şampiyonluğu getiren golleri atan Oğuz Çetin ve Aykut Kocaman"ın takımdan gönderileceğini açıklamıştı. Sevinci kursağında kalan milyonlarca taraftar, günlerce bu olayı tartışmak zorunda kalmıştı. Sarı-Lacivertli camiadaki benzer bir durum 2000 yılında yaşandı. Başkan Aziz Yıldırım, takım Mustafa Denizli ile şampiyon olduktan sonra artık yorulduğunu bahane ederek görevi bırakacağını açıkladı. Bu açıklama, Sarı-Lacivertli taraftarlar tarafından üzüntüyle karşılandı ve Yıldırım ikna edilerek görevine devam etmesi sağlandı.
         <br/>
         <br/>
         Süreyya yanlış yaptı(!)
         <br/>
         <br/>
         Geçmişte birçok başarıya yeterince sevinenemeyen Türk halkı, zaferlerden sonra tartışma refleksini milli atletimiz Süreyya Ayhan"da da gösterdi. Önce antrenörü Yücel Kop ile olan ilişkisi masaya yatırılan Avrupa şampiyonu Süreyya Ayhan"ın Paris"te elde ettiği dünya ikinciliğinden sonra en mahrem kadınlık hali günlerce afişe edildi. Aslında Süreyya Ayhan yanlış yapmıştı. 1922 yılında başlayan atletizm tarihinde uluslararası başarılara hasret kalan Türkiye"de milat olmak için yola çıkmış; ancak bu yola çıkmakla ne kadar yanlış yaptığını farkına bir türlü varamamıştı. İnsanlar, futboldan sonra tartışacak bir konu daha bulmuşlardı işte. Herkes bir anda atletizm otoritesi kesilmişti. Süreyya Ayhan"ın Paris"teki koşusu tekrar tekrar ekranlara getirilmiş, futboldaki tartışmalı pozisyonlar gibi masaya yatırılmıştı. Varılan karar, Süreyya Ayhan"ın mutlaka altın madalya kazanmasıydı. Rüzgar kızımız, son metrelerde gereken atağı yapamamıştı, daha bir sürü eksiği vardı. Hem hastalığı da o kadar önemli değildi. Onun gibi profesyonel biri buna mutlaka daha önceden önlem aldırmalıydı. Kimse 81 yıllık atletizm tarihimizde elde edilen ilk dünya ikinciliğinin umurunda değildi. Kimse Stade de France"daki finalde koşan üç tane Rus atletin farkında değildi. Kimse Süreyya"nın aslında Rusya Milli Takımı ile mücadele ettiğinin bilincinde değildi. Ama spordan çok skora önem veren herkes, Süreyya Ayhan"dan mutlaka altın madalya bekliyordu ve bu yüzden altın kız başarısız olarak nitelendiriliyordu.
         <br/>
         <br/>
         Gözlerden kaçan bir nokta da Süreyya Ayhan"ın sürekli geriye giden dünya atletizmi için çok önemli bir değer olduğuydu. Çünkü, Süreyya, başarı grafiğini her geçen yıl yukarıya doğru yükseltirken ve 3.50"lik dünya rekoruna adım adım yaklaşırken; dünya atletizmi ise sürekli geriye doğru gidiyor ve rekorlardan uzaklaşıyordu. Paris"teki Dünya Atletizm Şampiyonası"nda bayanlarda ve erkeklerde koşulan 44 dalda rekor kırılamaması, üstelik çoğu yıllar önce kırılan rekorlara bile yaklaşılamaması, bunun en güzel ispatıydı. Öyle ki tüm dünyanın en fazla merak ettiği 100 metre finali, son yılların en yavaş 100 metre yarışlarından biri oldu. Bu yavaş koşuda 45 bin nüfuslu Saint Kitts and Nevis"ten Kim Collins birinci olurken, 2002 yılında 9.75 ile dünya rekoru kıran Tim Montgomery ancak beşinci olabildi.
         <br/>
         <br/>
         İşte yeni bir yıldız olarak ortaya çıkan Süreyya Ayhan, rekorlardan uzaklaşan dünya atletizmi için bir şanstı. Ancak gerek hastalığından, gerekse 70 milyonluk ülkenin tüm yükü üzerinde olmasından dolayı arzu ettiği başarıya ulaşamadı. Ancak o dünya ikinciliğine sevinmeyi becerebildi. Süreyya Ayhan"ın annesi ve babası Çankırı sokaklarına çıkıp kızlarıyla gurur duydu. Artık Türkiye, her başarıdan sonra mutlaka tartışacak bir konu bulmaktan vazgeçmeli ve sporcularının daha başarılı olması için taltif etmeyi ve sevinmeyi öğrenmeli. Bunu öğrendikten sonra uluslararası başarılarımız daha da artacak. Bundan hiç kimsenin şüphesi olmasın.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3105 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2951), [web.archive.org (arşiv bağlantısı)](http://web.archive.org/web/20060113091351/http://www.aksiyon.com.tr:80/yazdir.php?id=2951)
