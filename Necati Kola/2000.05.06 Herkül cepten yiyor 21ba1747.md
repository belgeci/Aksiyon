# Herkül cepten yiyor

*Necati Kola 2000.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her sporcu bir defaya mahsus şampiyon olabilir fakat sürekli zirvede yer alıp sporu zirvede bırakamaz. Sırıkla yüksek atlama denince Sergei Bubka'nın, basketbol denince Magic Johnson'ın, boks denince Muhammed Ali'nin, buz pateni denince Katerina Witt'in, jimnastik denince Nadia Komanachi'nin,
  </font>
 </div>
 <div id="newsText">
  <font class="detail-text">
   futbol denince Pele'nin, güreş denince de Yaşar Doğu'nun akla gelmesi, bu sporcuların zoru başarmalarından dolayıdır. Bu isimlere rekortmen halterci Naim Süleymanoğlu'nu da eklemek gerekiyor pek tabii ki. Yetmişten fazla rekora imza atarak Türkiye'ye ve dünyaya halteri sevdirdi, halterin futbol ve basketbol kadar ilgi görmesini sağladı, kendi ağırlığının üç katını kaldıran ilk sporcu olarak Time'a kapak oldu ve spor otoritelerince asrın sporcusu seçildi...
   <br/>
   <br/>
   Altın toplamaya çok erken başladı
   <br/>
   <br/>
   1967 yılında Bulgaristan'da doğan Naim Süleymanoğlu'nun küçük ama dev bir halterci olacağı ta baştan belliydi. On yaşında haltere başladı, on beş yaşındayken Brezilya'da düzenlenen Dünya Gençler Halter Şampiyonası'nda ilk altın madalyasını kazandı. Bir yıl sonra büyüklerde mücadele etmeye başladı ve on altı yaşında dünya rekoru kırarak en genç rekortmen unvanını aldı. Başarı grafiğini sürekli yükselten Naim Süleymanoğlu, 1986 yılına kadar elli dünya rekoruna imza attı. Süleymanoğlu rekor üstüne rekor kırarken Bulgaristan'daki Türkler'e yönelik baskılar da had safhaya ulaşıyordu. Bulgar mezalimini dünyaya duyurmak isteyen Ozan Arif önderliğindeki bir grup ülkücü, 1986 yılında Sdney'de düzenlenen Dünya Halter Şampiyonası sırasında Naim Süleymanoğlu'nu kaçırarak Melbourne Konsolosluğu'na teslim etti. Zamanın başbakanı merhum Turgut Özal, önce Naim Süleymanoğlu'nun Türkiye'ye getirilmesini sağladı, ardından da rekortmen halterciyi manevi evladı ilan etti. Türkiye'ye ilk kez ayak basan Naim Süleymanoğlu için yeni bir dönem başlıyordu artık.
   <br/>
   <br/>
   Peş peşe dokuz dünya rekoru
   <br/>
   <br/>
   Rekortmen halterci Naim Süleymanoğlu, Bulgaristan'ın karşı davranışlarına rağmen 1988 Avrupa Şampiyonası'nda Türkiye adına yarıştı. İlk kez ayyıldızlı formayı giyen ve üç altın madalya kazanan Süleymanoğlu, bu şampiyonada bir de dünya rekoru kırdı. Bu dünya rekoru, Türkiye'nin spor alanlarındaki ilk dünya rekoruydu aynı zamanda. Süleymanoğlu'nun 1988 Seul Olimpiyatları'nda Türkiye adına yarışabilmesi için ise Bulgaristan'dan izin alınması gerekiyordu. Bu izin için gereken bir milyon dolar Bulgaristan'a verildi ve Naim Süleymanoğlu Seul'de rekorları alt üst etti. Süleymanoğlu, koparma (145, 150.5, 152.5), silkme (175, 188.5, 190) ve toplamda (320, 339, 342.5) peş peşe dokuz dünya, altı da olimpiyat rekoru kırarak erişilmesi güç bir başarı elde ederek, güreş dışındaki bir branşta Türkiye'ye ilk altın madalyayı kazandıran sporcu olarak da tarihe geçti. Olağanüstü başarılarının ardından ödül yağmuruna tutulan Süleymanoğlu için en değerli mükâfat, Bulgaristan'da bulunan ailesinin Türkiye'ye getirilmesi oldu. Bu moralle Naim Süleymanoğlu, rakiplerine ezici üstünlük sağlamaya 1992 Barcelona Olimpiyadları'nda da devam etti ve Uluslararası Halter Basın Komisyonu tarafından dünyanın en iyi sporcusu seçildi. Naim Süleymanoğlu'nun başarıları, üç altın madalya kazandığı ve zihinsel olarak halteri bırakmaya karar verdiği 1996 Atlanta Olimpiyadları'na kadar sürdü. Efsanevi halterci, on dokuz yıllık spor hayatı boyunca yetmişten fazla rekora imza attı.
   <br/>
   <br/>
   Sigara, alkol, gece hayatı...
   <br/>
   <br/>
   Rekortmen halterci, zihinsel olarak halteri bıraktıktan sonra kendini sigaraya, içkiye ve gece hayatına verdi. Naim Süleymanoğlu'nun 1998 yılında Ataköy'de bir barda sarhoş olduktan sonra en yakın arkadaşıyla kavga edip geceyi karakolda geçirmesi kamuoyunda geniş yankı buldu ve sporseverleri üzdü. Spordan oldukça uzaklaşan Naim Süleymanoğlu her geçen gün kilo alıyor ve formundan uzaklaşıyordu. Bu arada Uluslararası Halter Birliği Başkanı Godfried Schödl, Naim Süleymanoğlu'na 'Tekrar spora dön' çağrısı yapıyordu. Schödl'ın gerekçesi, Naim'siz bir halterin popülerliğini kaybetmesi ve bütün dünyada az ilgi görmesiydi. Godfried Schödl, arka arkaya dört olimpiyatta altın madalya kazanan ikinci sporcu olma konusunda Naim Süleymanoğlu'nu ikna edince rekortmen halterci tekrar spora dönmeye karar verdi ve tüm hazırlıklarını 2000 Sydney Olimpiyadları'na göre yapmaya başladı.
   <br/>
   <br/>
   Dört yıl aradan sonra yeniden merhaba
   <br/>
   <br/>
   Spora üç buçuk yıl ara veren ve dört ay kadar evvel tekrar antrenmanlara başlayan Süleymanoğlu, kendini denemek ve olimpiyat vizesi alabilmek için geçen hafta Bulgaristan'ın başkenti Sofya'da düzenlenen Avrupa Halter Şampiyonası'na katıldı. Şampiyona öncesinde 'Katılıp katılmayacağım belli değil' diyen Süleymanoğlu, 62 kiloda podyuma çıktı. Adeta güç gösterisi yaptığı 1988 Seul Olimpiyadları'nda koparmada 152.5 kg kaldıran rekortmen halterci, Sofya'da ancak 140 kg kaldırabildi ve hiç alışık olmadığı bronz madalyayla yetinmek zorunda kaldı. İkinci ve üçüncü hakkında 142.5 kiloyu deneyen Naim, halteri peş peşe geriye düşürdü ve sevenlerini hayal kırıklığına uğrattı. Naim Süleymanoğlu, silkme müsabakasında da bekleneni veremedi. İlk hakkında 170 kiloyu kaldıran Süleymanoğlu, ikinci hakkında 175 kiloyu denedi, halteri bir kez daha geriye düşürdü ve başarılı olamadı. Son hakkında rakiplerinin durumuna da bakarak 181 kiloyla dünya rekoru deneyen Süleymanoğlu, bu ağırlığı da kaldıramayınca silkmede madalyanın uzağında kaldı. Silkmede ancak dördüncü olabilen Naim Süleymanoğlu, toplamda 310 kiloluk derecesiyle ikinci bronz madalyaya uzandı. Herşeye rağmen şampiyonada en fazla ilgi gören halterci yine Naim Süleymanoğlu oldu. Schödl'ın ne kadar haklı olduğu da böylece ortaya çıktı.
   <br/>
   <br/>
   'Siz Süleymanoğlu'nu Sydney'de seyredin'
   <br/>
   <br/>
   Rekortmen halterci Naim Süleymanoğlu'nun Avrupa Şampiyonası'nda ancak iki bronz madalya kazanabilmesini Halter Federasyonu Başkanı Savaş Ağaoğlu (Halil Mutlu'nun Kombassan reklamıyla podyuma çıkmasından sonra istifa etti) başarı olarak yorumluyor. Naim'in dört yıldır podyumdan uzak kaldığını belirten Ağaoğlu, sadece dört aylık bir çalışmayla iki bronz madalya kazanmanın önemli olduğunu söylüyor. "Bu Sydney'de büyük başarı elde edeceğinin göstergesidir. Siz onu Sydney'de seyredin. Naim, 1992 yılındaki Avrupa Şampiyonası'nda yine Peshalov'a geçilmişti ama hemen ardından gelen Dünya Şampiyonası ve 1996 Atlanta Olimpiyatları'nda rekorlar kırarak bu sporcuyu geride bırakmıştı. Naim uyum dönemi yaşıyor. Hem dört ay önce dünya şampiyonu olan Yunanlı sporcu da bu şampiyonada sıfır çekti. Bu nedenle Naim'in aldığı derece fazla önemli değil".
   <br/>
   <br/>
   Süleymanoğlu: Çok heyecanlandım
   <br/>
   <br/>
   'Halteri bıraktıktan sonra tekrar podyuma döneceğimi zannetmiyordum. Halterden iyice bıkmıştım. Rakiplerimin kendilerini geliştirememeleri bana cesaret verdi ve tekrar haltere döndüm' diyen Naim Süleymanoğlu ise düşüncelerini şöyle dile getiriyor; 'Podyumların ve yarışmanın havasını unutmuşum. Sydney öncesi böyle bir tecrübe şarttı. Artık olimpiyatlara daha rahat çalışacağım. Halterden öylesine uzak kalmışım ki otelde el flasterini dahi unutmuşum. Yarışmaya flastersiz çıktım. Bu şampiyona, eksiklerimi görme açısından çok önemliydi. Bu açıdan burada yarıştım. Olimpiyatlara kadar daha sıkı çalışıp istediğimi alacağıma inanıyorum".
   <br/>
   <br/>
   Ali Gümüş: Aslında herşey Naim'in taktiği
   <br/>
   <br/>
   Aşağı yukarı herkes Naim Süleymanoğlu'nun eski günlerinden çok çok uzakta olduğunu düşünüyor fakat dünya halterini yakından takip eden Yeni Şafak Gazetesi Spor Yazarı Ali Gümüş aynı görüşte değil. Gümüş'ün düşünceleri oldukça ilginç. "Naim, Avrupa Şampiyonası'nda taktik icabı kaldırmadı. Ankara'daki antrenmanlarda koparmada 150 kiloyu, silkmede de 180 kiloyu çok rahat kaldırdığını gözlerimle gördüm. Herkes Sydney'e kilitlenmiş durumda. Avrupa Şampiyonası'nın Sydney'in yanında hiçbir kıymeti yok. Bu yüzden Avrupa Şampiyonası taktikle geçti. Yunanlılar bile taktik icabı bazı sporcularını yarışmadan çektiler. Naim'e yüklenmemek lazım. Ben Naim'in Syney'de altın madalya alacağını ve halteri tekrar zirvede bırakacağını düşünüyorum".
   <br/>
   <br/>
   Evet, yazının başında da söylediğimiz gibi Naim Süleymanoğlu zor olanı başardı. Şimdi ise daha da zor olanını başarmak zorunda; halterin tekrar popüler olması ve medya tarafından ilgi görmesi için en azından. Baksanıza, Naim Süleymanoğlu'nun halefi olarak nitelendirilen Halil Mutlu silkmede 166.5 kilo kaldırarak dünya rekoru kırıyor; medya, milli formaya neden Kombassan reklamı aldığıyla ve neden Kombassan'ı övücü sözler sarfettiğiyle uğraşıyor. Üstelik, Kombassan yazısının hemen üstünde koskocaman Adidas yazısı da varken...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=4D44F05DFF978182B50E386709ABC6A1?newsId=6161), [web.archive.org (arşiv bağlantısı)](http://web.archive.org/web/20140823073650/http://www.aksiyon.com.tr:80/aksiyon/newsDetail_getNewsById.action;jsessionid=4D44F05DFF978182B50E386709ABC6A1?newsId=6161)
