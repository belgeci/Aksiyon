# Ya Asya’da oynasaydık?

*Necati Kola 2000.12.09*

<div>
 <p class="baslik">
  Uzakdoğu, Uzakdoğu duy sesimizi
 </p>
 <p class="spot">
  Acaba UEFA, 'Kusura bakmayın sizin topraklarınızın ancak yüzde üçü Avrupa'da, kalan yüzde doksan yedilik kısmı ise Asya'da, o yüzden sizi aramıza alamayız' dese ve biz de mecburen Asya Futbol Birliğine üye olsak futboldaki konumumuz
 </p>
 <p class="spot">
  ne olurdu?
 </p>
 <p class="metin">
 </p>
 <img border="0" src="/web/20010707120526im_/http://www.aksiyon.com.tr/2000/314/resimler/Uzakdogu.jpg"/>
 <p class="metin">
  Hiç düşündünüz mü? UEFA, şimdi Avrupa Birliği'nin yaptığı gibi, 'Sizin topraklarınızın sadece yüzde üçü Avrupa'da, kalan yüzde doksan yedilik kısmı Asya'da. Hem stadlarınız çok kötü. Futbol sahalarınız da çamurdan geçilmiyor. Kusura bakmayın ama sizi bu şartlarda üyeliğe kabul edemeyiz' dese, çaresiz kalan Türkiye de Asya Futbol Birliği'ne üye olsaydı futboldaki konumumuz ne olurdu acaba? Yurdun dört bir tarafı çim sahalarla yine donatılır mıydı, Hagi gibi yıldız futbolcular Türkiye'ye gelir miydi, Türk futbolu bu kadar ilerler miydi, futbola bu kadar yatırım yapılır mıydı? Ya da Suudi Arabistan gibi, İran gibi, Japonya gibi, Güney Kore gibi gelişme gösterir, Dünya Kupası'na rahatlıkla katılır mıydı? Bu sorulara cevap aramadan önce Türkiye'nin UEFA'ya üyelik sürecine ve üye olduktan sonraki gelişimine kısaca bir göz atalım isterseniz.
 </p>
 <p class="metin">
  UEFA'ya zor üye olabildik
 </p>
 <p class="metin">
  Avrupa Futbol Birliği ile Asya Futbol Birliği'nin kuruluşu 1954 yılına denk geliyor. Yüzünü Batı'ya dördürmeyi devlet politikası haline getiren Türkiye ise tercihini tabii ki Avrupa'dan yana kullanıyor. Türkiye Futbol Federasyonu, UEFA'ya üyelik başvurusunu hemen yapıyor fakat kabul edilmemiz tam sekiz yılımızı alıyor. Türkiye, UEFA'ya ancak 1962 yılında üye olabiliyor. Bu tarihten önce Dünya Kupası elemelerinde zaman zaman Asya ülkeleriyle karşılaşan Türkiye, Suriye ve Güney Kore'yi 7—0, Çin'i de 4—0 gibi farklı bir skorla yenme başarısı gösteriyor. Üyeliğimiz kabul edildikten sonra hem kulüp takımları, hem de Milli Takım için Avrupa serüveni başlıyor. 1980'li yılların ortalarına kadar dört dörtlük bir çim sahamız olmazken, 1993 yılına kadarki süreç de şerefli mağlubiyetler dönemi olarak Türk futbol tarihindeki yerini alıyor. Futbolumuz, yıllardır hasret kaldığı başarıları ise son yedi yılda Fatih Terim'le yakalıyor. Türk Milli Takımı Avrupa Şampiyonası'na ilk kez onun sayesinde katılırken, Galatasaray da yine onun sayesinde UEFA Kupası'nı kazanan ilk Türk takımı oluyor. Yani, Avrupa'nın sesimizi duyabilmesi için Fatih Terim'in ortaya çıkması gerekiyor.
 </p>
 <p class="metin">
  Belgin: Asya'da averaj takımı olurduk
 </p>
 <p class="metin">
  Gelelim 'Türkiye Asya'da yer alsaydı futbolumuzun konumu ne olurdu?' sorusunun cevaplarına. Kanal 7 Spor Müdürü ve Türkiye Gazetesi Spor Yazarı Kemal Belgin'in görüşü, iyi ki Avrupa'yı tercih etmişiz şeklinde. Belgin'e göre Türkiye Asya'da yer alsaydı Galatasaray olmayacaktı, Fatih Terim olmayacaktı. 'Tacikistan ile, Guam ile maç yapmak nerede, İtalya ile, İngiltere ile, Almanya ile, Hollanda ile maç yapmak nerede? Eğer Türkiye Asya'da yer alsaydı Galatasaray olmazdı, Fatih Terim olmazdı. Belki Dünya Kupası'na katılırdık ama averaj takımı olmaktan ileri gidemezdik. Mesela İsrail... Daha önce Asya'daydı. Kimse İsrail futbolunu bilmiyordu. Sonra Avrupa'ya geçtiler. Futbolları gelişti, takımları Avrupa kupalarında tur atlamaya, futbolcuları Avrupa'nın büyük kulüplerinde oynamaya başladı'.
 </p>
 <p class="metin">
  Şeren: Değişen birşey olmazdı
 </p>
 <p class="metin">
  Profesyonel Futbolcular Derneği Başkanı ve Hürriyet Gazetesi Spor Yazarı Turgay Şeren'in görüşleri Kemal Belgin'den farklı. 1950'li yıllarda Türk Milli Takımı'nın kalesini başarıyla koruyan ve Berlin Panteri olarak tarihteki yerini alan Turgay Şeren, bunca yıl Avrupa'da yer alan Türkiye'nin bundan yeterince nasiplenemediğini ve futbolda fazla gelişme gösteremediğini söylüyor. 'Benim oynadığım dönemde Güney Kore'yi 7—0 yeniyorduk ama şimdi yenmemiz oldukça zor. Bizden geride olan Uzakdoğu ülkeleri farkı kapattı, Güney Amerika ve Afrika ülkeleri bizi geçti. Yıllardır Avrupa'da yer alıyoruz ve bundan yeterince nasiplenemedik. Asya'da yer alsaydık futbolumuzda pek değişiklik olmazdı. Yabancı futbolcu sayısı çok oldukça ne Avrupa'da, ne de Asya'da başarılı olmamız mümkün değil. Ben Türk futbolunun Avrupa standartlarını yakaladığına inanmıyorum. Galatasaray'ın UEFA şampiyonluğu ve Türk Milli Takımı'nın Avrupa Şampiyonası'nda ilk sekize girmesi kimseyi şaşırtmasın. Galatasaray'ın başarısı istisna. Türkiye, Euro 2000'de şanslıydı. İtalya maçında kötüydük. İsveç maçında en berbat futbolumuzu oynadık. Belçika maçında Rüştü iyiydi, Hakan Şükür şanslıydı. Avrupa Şampiyonası'nda ilk sekize girmemiz Türk futbolunun gerçeğini değiştirmez'. Hagi gibi yıldız futbolcular Türkiye'ye gelir miydi peki? Şeren, paranın önemli olduğunu belirterek 'Japonya'ya, Suudi Arabistan'a nasıl gidiyorlarsa, Türkiye'ye de gelirlerdi' diyor.
 </p>
 <p class="metin">
  Beşer: Ait olduğumuz kıtayla bütünleşirdik
 </p>
 <p class="metin">
  Zaman Gazetesi Spor Müdürü Hayri Beşer'in görüşleri ise oldukça ilginç. Beşer, konuya ilk önce kültürel etkileşim açısından bakıyor. Ona göre Türkiye, içinde bulunduğu kıtaya ve kültüre yılardır sırtını dönerken, ait olmadığı Avrupa'ya ısrarla girmeye çalışıyor fakat muvaffak olamıyor. Hayri Beşer, 'Eğer Asya'da yer alsaydık ait olduğumuz ve ne yazık ki dışladığımız kıtanın ülkeleriyle, kültürleriyle etkileşim olacaktı. Futbolun gücü sayesinde aramızdaki mesafe kapanacak, Asya hakkında daha fazla bilgiye sahip olacaktık' diyor ve ekliyor; 'Dünya Kupası'na defalarca katılabilir, dört büyüklerimizi Asya şampiyonu olarak görebilirdik. Futbol, sadece Avrupa futbolundan ibaret değil. Güney Amerika futbolu var, Afrika futbolu var, yeni yeni de Uzakdoğu futbolu oluşmaya başladı. Bizden gelişmiş olmayan ülkeler bile futbolda söz sahibi olmaya başladı. Türkiye elbette İran'dan, Japonya'dan, Suudi Arabistan'dan geri kalmazdı ama futbolumuz taşralı bir görüntü sergilerdi. Ben şu anda da Türk futbolunun yeterince geliştiğini düşünmüyorum. Fatih Terim ve Galatasaray istisna. Onların başarıları futbolumuzun gerçeğini değiştirmez'. Beşer, Türkiye'nin Avrupa'yı tercih etmesini nasıl değerlendiriyor peki? 'Yıllardan beri Avrupalı olmayı çok istiyoruz ancak bir türlü Avrupalı olamıyoruz. Şu anda ne Avrupalıyız, ne de Asyalı. İki arada bir derede kaldık. Ben keşke Asya'yı tercih etseydik diyorum. Avrupa'da silik bir imajımız olacağına, Asya'da parlayan bir yıldız olabilirdik'.
 </p>
 <p class="metin">
  Evet, Türkiye Asya'da yer alsaydı ne olurdu? Genel kanaat, yıllardır yer almamıza rağmen Avrupa'dan bir türlü nasiplenemediğimiz şeklinde. Bu sadece futbol için değil, ekonomi için de, insan hakları için de, diğer alanlar için de geçerli. Burada Fatih Terim'in hakkını vermek gerekiyor. 'Bizden adam olmaz' inancını yıkarak Türk halkının her alanda ufkunu genişletti, şerefli mağlubiyetler dömenini kapatıp yeni bir çığır açtı, Türkiye'nin sesini Avrupa'ya duyurdu. Bizim aslında düşünmemiz gereken konu şu: 'Asya'da yer alsaydık Fatih Terim'i ortaya çıkarabilir miydik, çıkaramaz mıydık?
 </p>
 <br/>
 <center>
  <a class="anaorta" href="http://web.archive.org/web/20010707120526/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/314/spor/1.htm), [web.archive.org (arşiv bağlantısı)](http://web.archive.org/web/20010707120526/http://www.aksiyon.com.tr:80/2000/314/spor/1.htm)
