# Futbol içerikli medya savaşları

*Necati Kola 1997.07.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son günlerde, siyasette ve futbolda gelişen olaylara bir baktığımızda, çok büyük benzerliklerin olduğunu farketmemiz zor olmuyor.
  </font>
 </div>
 <div id="newsText">
  <font class="detail-text">
   Bir taraftan, maçları naklen yayınlayamayan televizyonlar ve bağlı oldukları gazeteler, Futbol Federasyonu Başkanı Şenes Erzik'i yıpratmaya çalışırken; diğer taraftan yine aynı televizyon ve gazeteler, irticayı bahane ederek Başbakan Necmettin Erbakan'ın istifa etmesine yönelik yayınlar yapıyordu. Önce, yorulduğunu gerekçe göstererek Şenes Erzik, ardından da meydana getirilen gerginliğin yumuşaması gerektiğini bahane ederek Başbakan Necmettin Erbakan istifa etti. Her iki istifaya da sevinen gazete ve televizyonların, düzeltilmesini istedikleri promosyon yasası, verilmesini istedikleri krediler ve maçların naklen yayın hakkı, yeni hükümeti ve federasyonu bekliyordu artık.
   <br/>
   <br/>
   Medya, ANAP Genel Başkanı Mesut Yılmaz'ın hükümeti kurmasına yardımcı olduktan sonra gözünü federasyon başkanlığı koltuğuna çevirdi. ATV, Kanal D, Hürriyet, Milliyet ve Sabah grubu Mehmet Ali Yılmaz'ı destekleyerek maçların Bimaş kanalları olan ATV ve Kanal D'den yayınlanmasını umarken; Show Tv, Cine5 ve Akşam grubu, maçların naklen yayınının Cine5'ten devam etmesini isteyerek Celal Doğan'ı destekledi. 'Yılmaz bütün sorunları çözecek', 'Sorunları ancak Doğan çözer' türünden manşetler atılsa da hangi aday seçilirse seçilsin, naklen yayınla ilgili alınacak kararların haricinde, yapacakları çalışmalarda başarılı olup olamayacakları medyayı o kadar da ilgilendirmiyordu aslında.
   <br/>
   <br/>
   Mehmet Ali Yılmaz ile Celal Doğan arasında hiçbir sürtüşme olmamasına rağmen, her iki adayı destekleyen gazete ve televizyonların birbirlerine saldırmalarının ve birbirlerinin kirli çamaşırlarını ortaya çıkarmalarının sebebi neydi acaba?
   <br/>
   <br/>
   Bugünlere nasıl gelindi?
   <br/>
   <br/>
   Bundan bir yıl öncesine kadar isteyen kanal, istediği takımla anlaşabiliyor ve haftada beş maçın naklen yayınına izin veriliyordu. Tabii olarak televizyonlar büyük takımlarla anlaştıklarından, küçük takımlar ekonomik açıdan sıkıntı çekiyordu. Takımlar arasındaki denge nasıl sağlanabilirdi? Futbol Federasyonu Başkanı Şenes Erzik, futbolda ileri ülkelerin uyguladıkları Havuz Sistemi'ni Türkiye'de de uygulamaya karar verdi. Bu sisteme göre, maçların yayın hakkı bir kanala üç yıllığına ihale edilecek, haftada üç maç yayınlanacak ve elde edilen gelir bütün takımlara büyüklüklerine ve başarılarına göre pay edilecekti.
   <br/>
   <br/>
   Televizyonların spor müdürleri, Türkiye'de Havuz Sistemi şartlarının henüz oluşmadığını öne sürseler de Futbol Federasyonu, taban fiyatı 40 milyon dolar olan bir ihale açtı. Başta Bimaş kanalları olan ATV ve Kanal D olmak üzere bütün televizyonlar bu rakamı çok bularak ihaleye katılmamak için aralarında centilmenlik anlaşması yaptılar. İhalenin yapılacağı gün mesai saatinin dolmasına beş dakika vardı ki Cine5 tek başına ihaleye katıldı ve maçların naklen yayın hakkını üç yıllığına elde etti. Diğer kanalların yetkilileri şok olmuştu. Kavganın çıkması uzun sürmedi. İddialara göre Cine5 centilmenlik anlaşmasına uymamış ve ihaleye fesat karıştırmıştı.
   <br/>
   <br/>
   Aslında ihale yasaldı. Televizyonların kendi aralarında yapmış oldukları centilmenlik anlaşması federasyonu ilgilendirmiyordu. Maçların naklen yayın hakkı üç yıllığına Cine5'teydi artık. Aradan çok zaman geçmedi ki başka bir kavga başladı: Stadlara diğer kanalların kameraları haber amaçlı girebilsin. Cine5'in bütün kanallara vermesi gereken üç dakikalık özet görüntülerin kalitesiz, pahalı ve geç ulaşıyor olması bahane edilerek bu istekte bulunuluyordu. Uzun süren 'girsin girmesin' kavgasından 'girmesin' galip çıktı. Kanallar bu sefer de başarılı olamamışlar ve Cine5'e mahkum olmuşlardı. Üç yıl daha beklemekten başka çareleri yoktu centilmen televizyonların.
   <br/>
   <br/>
   Bir müddet sonra ilginç bir gelişme oldu Show Tv ve Kanal D'de. Bu gelişme sayesinde asıl önemli olanın ihalenin yasal olup olmaması değil, reyting ve para olduğu ortaya çıktı. Kanal D Spor Müdürüyken ihaleye fesat karıştırıldığını, Cine5'in haksız olduğunu iddia eden ve maç görüntülerini izinsiz yayınlayan Şansal Büyüka Show Tv'ye; Avrupa'dan örnekler sunarak Cine5'in kesinlikle haklı olduğunu savunan Show Tv Spor Müdürü İlker Yasin de Kanal D'ye geçti. Artık roller değişmişti. Büyüka'nın eski söylediklerini Yasin, Yasin'in eski söylediklerini de Büyüka söylüyordu.
   <br/>
   <br/>
   Şansal Büyüka un, yağ ve şekerin olduğu yere transfer olarak kendini kurtarmıştı ama Cine5'in gönderdiği üç dakikalık bozuk görüntülerle doğru dürüst spor programı yapamayan ve reyting kulelerini yükseltemeyen diğer televizyonların spor müdürleri Televolevari sulu programların dışında ne yapacaklardı acaba?
   <br/>
   <br/>
   Çok geçmeden çözüm bulundu. Daha önce 40 milyon doları çok bularak ihaleye katılmama kararı alan ATV ve Kanal D, reklam şirketleri BİMAŞ aracılığıyla 70 milyonluk bir teklifle ortaya çıkarak ihalenin yenilenmesini istediler. Gerekçeleri hem ihaleye fesat karıştığı iddiasıydı, hem de yeni bir ihaleyle Türk futbolunun büyük kazanç elde edeceği. Bu durum, 'BİMAŞ'ın bu teklifi, evli bir kadına boşan, gel, benimle evlen demekten başka birşey değil' şeklinde yorumlandı. Bu arada Fenerbahçe ve Beşiktaş BİMAŞ'la anlaşarak maçların ATV veya Kanal D'den yayınlanacağını duyurdular.
   <br/>
   <br/>
   Futbol Federasyonu'nun Olağan Mali Genel Kongresi'nde Şenes Erzik'in beklenmedik bir şekilde istifa etmesi, bir yıllık yayın kavgalarına yeni bir boyut getirdi. Federasyon başkanlığına aday olmayacaklarını söyleyen Mehmet Ali Yılmaz ve Celal Doğan, çeşitli çevrelerin ısrarlarıyla aday olduklarını açıkladılar. Anadolu kulüplerinin desteklediği Celal Doğan'ı Show Tv ve Akşam grubu; Fenerbahçe, Beşiktaş ve Trabzonspor'un desteklediği Mehmet Ali Yılmaz'ı da Kanal D, ATV, Milliyet, Hürriyet ve Sabah grubu sahiplendi. 'Yasalar ne diyorsa gereklerini yerine getiririz' diyen her iki aday da kendilerini bir anda medyanın çıkar çatışmaları arasında buldular. Her iki aday arasında hiçbir sürtüşme olmamasına rağmen, kendilerini destekleyen televizyon ve gazeteler birbirleriyle savaş ediyorlardı adeta. Bu durum, sanki Yılmaz ile Doğan savaşıyor izlenimi bıraktı belleklerde.
   <br/>
   <br/>
   Seçimi hangi aday kazanırsa kazansın, şu durumda Türk futbolunun birşey kazanmayacağı, aksine birşeyler kaybedeceği aşikardı. Yılmaz kazanırsa BİMAŞ'çılar, Doğan kazanırsa Cine5'çiler diyet borcu isteyecek, seçim bitecek ama kavga bitmeyecekti. Doğan ve Yılmaz biraraya gelerek çok yerinde bir karar aldılar ve "medyanın kavgalarına alet olmayacağız" diyerek adaylıktan çekildiler. Tekrar ertelenen seçime tek adayla gidileceği söyleniyor şimdilik. Ama o tek aday kim olur bilinmiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F7DFBA529EE19A1C6616CA9CCF170610?newsId=2748), [web.archive.org (arşiv bağlantısı)](http://web.archive.org/web/20141019084257/http://www.aksiyon.com.tr:80/aksiyon/newsDetail_getNewsById.action;jsessionid=F7DFBA529EE19A1C6616CA9CCF170610?newsId=2748)
