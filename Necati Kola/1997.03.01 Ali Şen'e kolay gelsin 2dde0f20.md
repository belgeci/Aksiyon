# Ali Şen'e kolay gelsin

*Necati Kola 1997.03.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ali Şen'e, para nedeniyle eleştiriler yoğunlaşmıştı. 'Parayı başkaları veriyor, düdüğü Ali Şen çalıyor' lafı Fenerbahçe kulislerinin değişmez sloganı olmuştu.
  </font>
 </div>
 <div id="newsText">
  <font class="detail-text">
   Semih Bayülken'in de bilinen hastalığı nüksetmiş, kendi desteklediği başkana karşı muhalefet yapmaya başlamıştı. Ali Şen'in hesapsız harcama yaptığı söyleniyor, kulübün kötü durumda olduğu kanaati gittikçe yaygınlaşıyordu. Bayülken eski arkadaşı Muhittin Bulgurlu'ya şimdi hak veriyor, onu telefonla arayarak, 'Kulüp felakete gidiyor, 70 80 milyon lira borca girmiş' diyor, Bulgurlu ve Bayülken birlikte Ali Şen'i uyarmak istediklerinde, Başkan, 'Bizim tarzımız bu' diyerek kestirip atıyordu.
   <br/>
   <br/>
   Devreye eski Başkan Emin Cankurtaran giriyor, kulübün ürküten borçları karşısında Ali Şen'e, 'Sen yeniden seçilebilirsin, ama önce kongreden gelecek yıla kadar kulübü borçsuz bırakacağına dair noterden onaylı bir taahhütname gönder' diyor, Muhittin Bulgurlu, 'Notere gerek yok, karar defterine yazın, yeter' diye bir başka öneride bulunuyordu. Ali Şen, bu önerilerin hiçbirine kulak asmıyor, Dereağzı'nda yeşil saha yaptırmaktan, Hisarbank ve İstanbul Bankası'ndan para almaktan ve kulübe bu paralarla tesis kazandırmaktan söz ediyordu. Fenerbahçe maçlara bir Hisarbank, bir İstanbul Bankası reklamlarıyla çıkıyor, örneğin Galatasaray, reklamdan yılda dört milyon lira gelir sağlarken, Fenerbahçe elli milyon lira elde ediyordu. Ali Şen bunlarla övünüyordu. Bu arada Bayülken, yönetimdeki üyelere 'Parayı siz veriyorsunuz ama tribünler hep Ali Şen diye bağırıyor' diyerek yeni bir başkan aradığının sinyallerini veriyordu...
   <br/>
   <br/>
   Bu anlatılanlar Fenerbahçe'nin 82 kongresi öncesinde yaşanan hadiseler. Bu kongrede Ali Şen, Banker Kastelli'ye karşı seçimi kazandı ama bir yıl sonra 75 milyonluk borçla başkanlığı Faruk Ilgaz'a devretti.
   <br/>
   <br/>
   Borçlar Fenerbahçe'nin kronik derdi
   <br/>
   <br/>
   Devlet içinde devlet olan Fenerbahçe Cumhuriyeti'nin kaderi Türkiye Cumhuriyeti'nin kaderiyle paralellik arz ediyor. Yönetim krizleri, borçlar, gelir gider dengesizlikleri... Yıllardan beri Türkiye'de enflasyon nasıl aşağı çekilemiyorsa, Fenerbahçe'de de borçlar bir türlü sıfırlanamıyor. Ne oluyorsa da borçlar yüzünden oluyor. Şu anda yaşanan kriz de yine borçlar yüzünden. On iki yıl aradan sonra şeref sözü vererek 'borçsuz bir Fenerbahçe' vaadiyle Bodrum'dan kalkıp Fenerbahçe'ye el koymaya gelen Ali Şen, iki trilyon liralık bir borç batağının içinde. Şen, kulübe gelir maksadıyla anahtarlık, tesbih, atkı, parfüm pazarlıyoruz, borsaya giriyoruz, Fener Hayat Sigortası ile çok büyük gelir elde edeceğiz diyedursun; 'Parayı başkaları veriyor, düdüğü Ali Şen öttürüyor' diyenler var, rejim değişikliği isteyenler var, Ali Şen'i suçlayanlar var, kulübün gidişatı kötü diyenler var... Kısacası, on beş sene öncesi yaşananlar yine yaşanıyor.
   <br/>
   <br/>
   Ali Şen'i eleştirenlerin başında Fenerbahçe yönetiminden geçen yıl istifa eden Şadan Kalkavan geliyor. Kalkavan, eleştirilerin yanısıra Ali Şen'e tavsiyelerde bulunuyor, şeref sözünü yerine getirmesini istiyor. 'Geçen sene yapılan genel kurulda Ali Şen'le aynı yönetimdeydik. Ali Şen genel kurul üyelerine aynen şu cümleyi kullandı: Ben Fenerbahçe'yi borçlu alıyorum, 98 yılında da borçsuz olarak devredeceğime dair şeref sözü veriyorum. Şu anda, yapılan yanlış transfer politikaları ve bilinçsiz harcamalar sonucunda maddi sıkıntılar var. Ali Şen, 4 trilyon 404 milyar harcama yetkisi aldığını söylüyor. Madem ki bu kadar harcama yetkisi var, o kadar da süper futbolcular alması lazımdı. Görülüyor ki alınan futbolcularla, gönderilen futbolcular arasında çok büyük fark var. Eğer Oğuz, Aykut ve Bülent şahsi kaprisler yüzünden gönderilmeseydi, Kostadinov'un yerine Amokachi alınsaydı, Fenerbahçe ligde ve Avrupa'da tutulmazdı. Ali Şen, Oğuz, Aykut, Engin ve Bülent'i sırf şahsi kaprisler yüzünden göndermiştir, yönetim kurulunun kararıyla falan değil. Şen, yalnız ben bilirim der, görüşlerini dikte eder, yönetim kuruluna tasdik ettirir'.
   <br/>
   <br/>
   Fenerbahçe Ali Baba'nın çiftliği değil
   <br/>
   <br/>
   Kalkavan, bunlar yetmiyormuş gibi gereksiz transferlerin yapıldığını ve Fenerbahçe'nin Ali Baba'nın Çiftliği haline getirildiğini de belirtiyor. 'Saffet Sancaklı'yı benim dönemimde de almak istedi. Ancak ben Boliç'le aynı stilde oyuncu olduğu için bu duruma karşı çıkınca transfer gerçekleşmedi. Yönetimden ayrıldıktan sonra ise 4 milyon 100 bin dolar vererek Saffet Sancaklı'yı aldılar. Bizim 540 bin marka anlaştığımız Mustafa Doğan'a 3 milyon mark ödendi. Bu kadar sorumsuzca harcamalar yapılırsa sonuç böyle olur. Fenerbahçe Ali Baba'nın Çiftliği değil'.
   <br/>
   <br/>
   Kalkavan'a göre Ali Şen, televizyona çıkıp hiçbir şey yokmuş gibi taraftarı kandırıyor. Bu gidişle Ali Şen'in hiç destekçisi kalmayacak. 'Şu andaki istifaların nedeni parasızlık. Ali Şen, artık para veremeyecek arkadaşlarını tasviye edip, paralı adamlar bulma çabasında. Bulur mu, bulamaz mı? Paralı adam belki bulabilir ama parayı verip de kendisinin her söylediğine başını sallayan yöneticiyi biraz zor bulur. Geçenlerde bir televizyondaki konuşmasında vatandaşın gözünün içine baka baka yalan söylüyor. Fenerbahçe'nin maddi bir sıkıntısı yok, kaynak oluşturmak için böyle bir işe giriştim diyor. Buna kim inanır? Halkı kandırmakla biryere varılmaz. Dürüst olmak lazım, gerçekleri konuşmak lazım. İnsanın hatalarını da kabul etmesi lazım'. Kalkavan, Ali Şen'in Federasyona savaş açmasını, hakemlere yüklenmesini ve sivri demeçler vermesini de yanlış buluyor, bu yüzden Fenerbahçe'ye karşı bir güç birliği oluştuğunu söylüyor: 'Eskiden Fenerbahçe Anadolu'da çiçeklerle karşılanıyordu, şimdi ise taşlarla'.
   <br/>
   <br/>
   Peki bu durumda Kalkavan başkanlığa aday olacak mı? Başkanlığı düşünmüyor değil fakat ben adayım diyebilmesi için de taraftarın 'Kalkavan başkan' nidalarını duymak istiyor. Taraftar isterse önünde duramam, diyor, bir de şart koşuyor. 'Ali Şen şeref sözünü yerine getirsin, kaçmasın, 98' deki kongreye kadar borçları temizlesin'.
   <br/>
   <br/>
   Borç, yiğidin kamçısı, Ali Şen'in de derdi. Öyle görünüyor ki Ali Şen, borçlu bir Fenerbahçe'yi kimseye kolay kolay devredemeyecek. Ali Şen'e kolay gelsin!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=276B2C573F36089698CEB44F9AC5CBD9?newsId=2332), [web.archive.org (arşiv bağlantısı)](http://web.archive.org/web/20140505142555/http://www.aksiyon.com.tr:80/aksiyon/newsDetail_getNewsById.action;jsessionid=276B2C573F36089698CEB44F9AC5CBD9?newsId=2332)
