# Ahmet durdu, Seba gitti

*Necati Kola 2000.02.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'nin bir koltukta en fazla oturan iki Süleyman'ından biriydi. Yedi yıl cumhurbaşkanlığı koltuğunda oturmayı az bulup 5+5 formülüne umut bağlayan Demirel gibi o da 2+1 formülüyle bir yıl daha Beşiktaş başkanlığı koltuğuna oturmayı denedi fakat bu girişimi tepki topladı.
  </font>
 </div>
 <div id="newsText">
  <font class="detail-text">
   Çünkü, iki yıl evvelki kongreyi bir daha aday olmama sözü vererek kazanmıştı. Ayrıca, futbol takımının son yıllarda aldığı başarısız sonuçlar da kredisini iyice tüketmişti. Kaybedilen her puanın ardından Beşiktaş tribünlerinden şu sesler yükseliyordu: 'Yeter artık Seba, artık istifa', 'Ahmet Dursun, Seba gitsin'... O da öyle yaptı. Golcü futbolcu Ahmet Dursun takımına arka arkaya galibiyetler kazandırırken, Seba, Olağan Mali Genel Kurul'da duygusal bir konuşma yapıp başkanlığa aday olmayacağını açıkladı ve gitti. Giderken de ağladı. Çünkü Beşiktaş, hayatı boyunca hiç evlenmeyen Süleyman Seba'nın eşi, evladı, yuvası, kısacası herşeyiydi. Seba, yetmiş dört yıllık hayatının elli yedi senesini bu kulüp için harcamıştı.
   <br/>
   <br/>
   İlle de kaptan olacağım
   <br/>
   <br/>
   Süleyman Seba, Nisan 1926'da Sakarya'nın Hendek ilçesine bağlı Soğuksulu köyündeki Rıza Bey Çiftliği'nde doğdu. Çerkez asıllı baba Rıza Seba, oğlunu çift çubuk işleriyle uğraştırmıyor, okumasını istiyordu. Ve Süleyman Seba tahsil için İstanbul'un yolunu tuttu. Önce Galatasaray'da Mektebi Sultani'de kısa bir süre öğrenim gören, sonra Kabataş Erkek Lisesi'ne yazılan Süleyman Seba'nın hayallerini kaptanlık süslüyordu. Denizlere açılacak ve dünyayı dolaşacaktı. Fakat Seba lisenin bahçesinde futbol topuyla tanışınca hayalinde küçük bir değişiklik oldu. Gemi kaptanı değil, takım kaptanı olacaktı artık. Futbola iyice gönül vermişti ama bir engel vardı ortada. Baba Rıza Seba, oğlunun futbolcu olmasına kesinlikle karşı çıkıyordu. Süleyman Seba, futbol sevgisini babasının hatırına bir süre askıya aldı. Babasının vefatından sonra okulla birlikte futbolculuğu da yürütmeye karar verdi. 1943 yılında okul takımında göz doldurarak Beşiktaş'ın genç takımında forma giymeye başladı. O yıl siyahbeyazlı takım İstanbul şampiyonu oldu. Seba, 1944 yılında Beşiktaş genç takımının kaptanı oldu. Hayalleri gerçek olmuştu artık. Bir yıl sonra da kendini büyük futbolcuların arasında buldu. Bu arada İstanbul Ünversitesi Edebiyat Fakültesi'ne kaydını yaptıran Seba, babasının isteği doğrultusunda eğitimini tamamlamak istiyordu. Ancak 1950 yılında Beşiktaş'ın Amerika'ya davet edilmesi, onun üniversite hayallerinin sonu oldu. Bu seyahate büyük önem veren Beşiktaş fakülteden izin alamayınca, Seba, tercihini futboldan yana kullandı ve tahsil hayatına son verdi. 1947 yılında İnönü Stadı'nın açılış maçında İsveç'in AİK takımına attığı gol tarihe geçti. Bu gol, İnönü Stadı'nda atılan ilk goldü çünkü. Seba, 1954 yılında menisküs sebebiyle futbolu bırakmak zorunda kaldı.
   <br/>
   <br/>
   Başkanlığa ilk adım
   <br/>
   <br/>
   Süleyman Seba futbolu bıraktı ama Beşiktaş'ı asla. 1957 yılında Hakkı Yeten'in yönetim kurulunda üye olarak Beşiktaş'taki ikinci dönem hizmetine başladı. Şevket Belgin'in başkanlığı döneminde de genel kaptan olarak görev aldı. 1984 yılında Mehmet Üstünkaya'nın karşısında yer alan grup, Süleyman Seba'yı başkan adayı olarak açıkladı. Seba, bu görevi güçlükle kabul etti. Kongrede müthiş bir çekişme oldu. Seba ve ekibi 488, Mehmet Üstünkaya ve arkadaşları 480 oy aldılar. On altı yıl önceki bu kongre, Süleyman Seba döneminin başlangıcı oldu.
   <br/>
   <br/>
   Süleyman Seba, daha ilk sezonunda şampiyonlukla tanıştı. Stankoviç'in çalıştırdığı Beşiktaş, 198586 sezonunu zirvede tamamladı. Seba, 1987 1994 yılları arasında Gordon Milne ile çalıştı. Bu dönemde üç şampiyonluk yaşandı fakat Avrupa kupalarında bir türlü başarılı olunamadı. Beşiktaş, 199394 sezonunu dördüncü olarak tamamlayınca, Seba, Chiristoph Daum'u getirdi. Daum ilk yılında takımı şampiyon yaptı. Ertesi yıl sezonu dördüncü olarak tamamlayınca Daum'un görevine son verildi, uğurlamaya da Rıza Çalımbay'ın dışında kimse gitmedi. Seba, 199697 sezonunda Galatasaray'a özenerek eski kalecileri Rasim Kara'yla anlaştı. Sezonu Fatih Terim'in ardından ikinci olarak tamamlamasına rağmen Kara'nın görevine son verildi. Beşiktaş'ı Benjamin Toshack çalıştıracaktı artık.
   <br/>
   <br/>
   Koltuğu ilk kez sallanıyor
   <br/>
   <br/>
   Toshack dönemi Süleyman Seba'nın en çok yıprandığı dönem oldu. Beşiktaş, 199798 sezonunda ne ligde, ne de Şampiyonlar Ligi'nde istediği sonuçları bir türlü alamadı. Şampiyonlar Ligi'nde çeyrek finale yükselemeyen Beşiktaş, ligi de altıncı olarak tamamladı. Siyahbeyazlılar için tek tesellisiyse Türkiye Kupası'nın kazanılması oldu. 199798 sezonunun ortasında yapılan kongrede Süleyman Seba'nın karşısına ilk kez bir aday çıktı, efsanevi başkan ilk kez böylesine eleştirildi. İhsan Kalkavan karşısında kongreyi 'Bir daha aday olmayacağım. Sizden son kez görev bekliyorum' diyerek kazanabilen Seba, sallanan koltuğunu bu şekilde kurtarmayı başardı.
   <br/>
   <br/>
   Seba sözünde durmayınca...
   <br/>
   <br/>
   Beşiktaş'ı 199899 sezonunun ortalarına kadar yine Toshack çalıştırdı. Avrupa Kupa Galipleri Kupası'ndaki Valeranga hezimeti Toshack ve Seba'yı iyice yıprattı. Bunun üzerine Toshack sezonun ortasında Real Madrid'e giderken, Seba da iyice yaşlanan Feldkamp'ı takımın başına getirdi. Sezonu Feldkamp'la tamamlayan Beşiktaş, 19992000 sezonuna Briegel'le başladı. Lige kötü bir başlangıç yapılması ve Şampiyonlar Ligi ön eleme maçında Hapoel Haifa'ya elenilmesi Seba'ya karşı eleştirileri iyice yoğunlaştırdı. Kaybedilen her puanın ardından tribünlerden şu sesler yükseldi: 'Yeter artık Seba, artık istifa', 'Ahmet Dursun, Seba gitsin'... Fakat Seba gitmeyi pek düşünmüyor, kongrede aday olup bir yıl daha başkan olmanın hesaplarını yapıyordu. Oysa iki yıl önceki kongrede 'Bir daha aday olmayacağım' sözü vermişti. Seba'nın sözünde durmayıp koltuk meraklısı gibi bir görüntü çizmesi siyahbeyazlılar tarafından tepkiyle karşılandı. Olağan Mali Genel Kongre'ye kadar nabız yoklayan Seba, baktı pek istenmiyor, duygusal bir konuşma yaparak bir daha aday olmayacağını açıkladı.
   <br/>
   <br/>
   'Hayatımı Beşiktaş'a adadım'
   <br/>
   <br/>
   Konuşmasını düşünürlerden alıntılar yaparak süsleyen Seba, ömrünü Beşiktaş için harcadığını, zaman zaman hatalar yaptığını fakat bu kadar eleştiriyi hak etmediğini söyledi. "Artık başım dik, gönlüm rahat ve huzur içinde ayrılıyorum. 16 yıl boyunca üzerime gelen okyanus dalgalarının hüznünü hep  sizinle paylaştım. Bu kulübe 1943 yılında geldim. 1954'te de futbolu bırakıp değişik şekillerde Beşiktaş'a hizmet ettim. Son olarak da 1984'te sizin sayenizde  başkanlığa geldim. Yani 94 yıllık geçmişi bulunan kulübümüzün 54 yılında vardım. Son iki yılda bana ve arkadaşlarıma ağır hakaretler yapıldı. Ben bu eleştirilere cevap  vermemek için hep sustum. Aciz değildim, ama Beşiktaş zarar görmesin  diye sessiz kaldım. Bir zamanlar beraber çalıştığımız, Beşiktaş  sayesinde bir yerlere gelen, ayrıca Beşiktaş'ta futbol oynamış ve ekmeğini yemiş kişilerin, kulübü karalamaları nankörlük değil de nedir? 'Dostlarım, ama ben dostlarımdan çok korkarım' diyen düşünüre hak vermemek elde değil. 55 milyon dolarlık bütçeyi, tesisleşmeyi görmezden geliyorsanız, sadece profesyonel futbol şubesinin aldığı başarıları veye başarısızlıkları gözönüne seriyorsanız, bu maalesef doğru bir yaklaşım değildir. Bana, vakıf kurup başına geçecek diye iftiralarda bulundular. Ben  böyle birşeye girmem. Böyle düşünmek utanç vericidir. Ben hayatımın en iyi 16 yılını Beşiktaş Kulübü'nde yaşadım. Zaman zaman hatalar yapmış olabilirim. Hata insanlar içindir. Dünya, karşılaştığın fırtınaları değil, gemiyi limana getirip getirmediğine bakar. Maalesef bizim karşılaştığımız fırtınalar hiç gözönüne alınmadı. Futbol takımının son iki sezondaki başarısızlıkları hep önümüze serildi. Ama Beşiktaş'ı hatasıyla sevabıyla iyi bir yere getirdiğime inanıyorum."
   <br/>
   <br/>
   Seba, belediye kartı çıkartıyor
   <br/>
   <br/>
   Konuşmasının ardından Seba ayakta alkışlandı, kongre üyelerinden bazıları ağladı. Daha sonra Seba'nın onursal başkan olması için önerge verildi. Önerge oy birliğiyle kabul edilince Seba Beşiktaş'ın onursal başkanı oldu. Ayrıca kulüp binasının bulunduğu Spor Caddesi'nin ismi Süleyman Seba Caddesi olarak değiştirildi. Seba'nın bir daha aday olmayacağını açıklaması Beşiktaş'taki parasız başkanlık döneminin de sonu oldu. Ay sonuna doğru kahvehanede arkadaşlarına çay ısmarlayacak parası olmayan Seba, yakın dostlarına, yarı şaka yarı ciddi olarak, İstanbul Büyükşehir Belediyesi'nin ihtiyarlara verdiği belediye otobüslerine bedava binme kartından çıkartacağını söyleyedursun; paralı adaylar Beşiktaş başkanlığı için çalışmalarını çoktan hızlandırdı. Şu anda Hikmet Çetin, Mehmet Gül, Hasan Arat, Metin Keçeli ve Serdar Bilgili kulis çalışmaları yapıyorlar. İşadamı Rahmi Koç, Hikmet Çetin'in başkan olması için çalışırken, kongre üyeleri siyasilere pek sıcak bakmıyor.
   <br/>
   <br/>
   Evet, önümüzdeki günlerde yapılacak olan kongrede kimin başkan olacağı belirlenecek ve bu kongre 16 yıllık Seba devrinin ardından yeni bir dönemin başlangıcı olacak. 16 yıl boyunca iktidar muhalefet çekişmesini unutan Beşiktaş camiası bu yeni dönemde kulüp içi çekişmeyi yeniden hatırlayacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5911), [web.archive.org (arşiv bağlantısı)](http://web.archive.org/web/20140427002947/http://www.aksiyon.com.tr:80/aksiyon/newsDetail_getNewsById.action?newsId=5911)
