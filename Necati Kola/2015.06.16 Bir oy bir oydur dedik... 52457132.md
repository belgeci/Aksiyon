# Bir oy bir oydur dedik...

*Necati Kola 2015.06.16*

<div class="pNewsDetailMainContent ctx_content" itemprop="articleBody">
 <blockquote>
  <p>
   İtirazların yaşandığı, oyların yeniden sayıldığı, değiştirilen tutanakların mahkemelere intikal ettiği 30 Mart’ın ardından herkes 7 Haziran için âdeta seferber oldu. Biz de Oy ve Ötesi gönüllüsü olarak sandık başındaydık.
  </p>
 </blockquote>
 <p>
  30 Mart 2014 yerel seçimleri dün gibi hafızamızda. Ankara, Antalya, Yalova, Ağrı, Kâğıthane ve Üsküdar gibi bazı il ve ilçelerde sayımlara itiraz edilmiş, oylar yeniden sayılmış, değiştirilen tutanaklar için mahkemelerde davalar açılmıştı. Dönemin İçişleri Bakanı Efgan Ala’nın sabaha karşı Yüksek Seçim Kurulu’na gidip iki saate yakın orada kalmasıyla CHP’nin kıl payı önde göründüğü Ankara’da ibre iktidar partisine dönmüştü. Yıllardır seçim sonuçlarını en doğru şekilde yansıtan, taraflı tarafsız bütün medya kuruluşlarının, siyasilerin ve partilerin takdirini kazanan Cihan Haber Ajansı’na da sürekli siber saldırılar yapılmış, doğru sonuçları abonelerine geçmesi önlenmeye çalışılmıştı. Kısacası 30 Mart, insanların aklında sandık hileleri ya da hile girişimlerinin en yoğun olduğu seçimlerden biri olarak kalmıştı.
 </p>
 <p>
  30 Mart tecrübesinin ardından vatandaşlar, partiler, milletvekili adayları, kurum, kuruluş ve dernekler, 7 Haziran için olağanüstü şekilde sandıklara sahip çıktı. Twitter fenomeni Fuat Avni’nin, bu seçimler için iktidar partisi tarafından özel ekiplerin kurulduğunu ve fırsat verildiği takdirde yine büyük hilelerin yapılacağını yazması da bunda önemli rol oynadı.
 </p>
 <p>
  Vatandaşları bilinçlendirip sandık başlarında görev almalarını teşvik eden sivil toplum kuruluşlarından biri Oy ve Ötesi Derneği’ydi. Biz de hem demokrasiye katkıda bulunma hem de Oy ve Ötesi’nin nasıl bir çalışma yaptığına yakından şahitlik etmek için derneğin gönüllülerinden biri olduk.
 </p>
 <p>
  Oy ve Ötesi adına, yaşadığım İstanbul Beylikdüzü’nde bulunan Fatma Şensoy İlköğretim Okulu’ndaki bir sandıkta görev alacaktım. Dernek, seçimden önce birkaç kez gönüllüleri bilgilendirme toplantıları düzenledi. Ben seçimden bir gün önceki toplantıya katılabildim. Toplantı bir çay bahçesindeydi. Yaklaşık yüz kişi vardı. Herkes içtiği çayın parasını kendisi ödüyordu. Cüneyt Çakır’ın yöneteceği Şampiyonlar Ligi Finali’nin (Barcelona-Juventus) olduğu akşam yapılan bilgilendirme toplantısı yaklaşık iki saat sürdü. Sandık güvenliğiyle ilgili kurallar ayrıntılı anlatıldı, gönüllülerin merak ettikleri sorular cevaplandırıldı. Toplantı, ertesi gün herkesin saat 06.30’da görev yapacakları okullarda olmaları hatırlatmasıyla sona erdi.
 </p>
 <p>
  Seçim günü 06.30’da okula gittiğimde gönüllülerin çoğu oradaydı. Birkaç dakika içinde de diğerleri geldi. Çoğunun elinde simit, poğaça, börek vardı. Herkes birbirine ikram ediyor, daha önce tanışmayan gönüllüler sanki kırk yıllık arkadaş gibi birbirlerine espriler yapıyordu. 7’ye çeyrek kala sandıklar taksim edildi. Çeşitli siyasi partilerle ortak çalışma yürüten Oy ve Ötesi sorumlularında hangi partinin hangi sandıkta müşahit açığı olduğuna dair bilgiler mevcuttu. Bana da MHP müşahitliği düştü.
 </p>
 <p>
  İlgili sandığın bulunduğu sınıfa çıktım. İlk ben gelmiştim. Beş dakika sonra sandık başkanı ve sandık kurulu üyeleri geldi. Hep birlikte oy pusulalarını ve zarfları saydık. Tek tek mühürledik. Sandık başkanımız, daha önceki seçimlerde de görev almış bir bayan öğretmendi. Bir kız lisesinde görev yapıyordu. Sandık kurulunun memur üyesi de İstanbul Büyükşehir Belediyesi’nde çalışan genç bir arkadaştı. Bunların haricinde AKP, CHP, MHP ve SP’nin temsilcileri sandık kurulunu oluşturuyordu. MHP’nin kurul üyesi acil işi çıktığı için gelemedi. Onun yerine kurulda ben görev aldım. 6 kişilik sandık kurulunda olmasa da HDP’nin müşahidi de sınıftaydı.
 </p>
 <p>
  Oy verme işleminin başlayacağı 8’e kadarki boş zamanda herkes birbirini tanımaya çalışıyor, espriler yapılıyordu. Emlakçılık yapan AKP müşahidi, SP’li olana “Sizin partiye hiç oy çıkacak mı bakalım!” diye takıldı. Herkes gülüp geçti. Birkaç dakika sonra SP müşahidi olan arkadaşın kısık sesle diğerine şunu söylediğini duydum: “Ya ne işim olur benim Saadet’le maadetle, ben de AK Partiliyim. Çaktırma!” Memur üyeyle birlikte kuruldaki AKP’li sayısı üçe çıkmıştı!
 </p>
 <p>
  Oy verme işleminin başladığı ilk saatler sakindi. Saat 11’den itibaren kuyruk oluşmaya başladı. Saat 1’e doğru tekrar sakinleşti. Saat 2 ile 3 arası tekrar bir yoğunluk oluştu. Son iki saatte ise tek tük gelen oldu. Bizim sandıkta bir kez küçük çaplı bir tartışma çıktı. Saat 11 gibi bir anne ile oğlu geldi. Oğlu, annesinin okuma-yazma bilmediği gerekçesiyle kabine birlikte girmek istedi. Fakat kurallara aykırıydı. İzin verilmedi. Oğul sinirlendi. Kabine girmeden herkesin gözü önünde bir partiye mührü basıp, zarfı annesi adına sandığa attı. Hemen devreye girdik. Bu oyu kendisinin sayıp annesinin tek başına oy kullanması gerektiğini hatırlattık. Sonunda anne kabine tek başına girdi ve oyunu kullandı.
 </p>
 <p>
  Sandığın sakin olduğu saatlerde Oy ve Ötesi Derneği tarafından cep telefonuma gönderilen hatırlatma mesajlarına bakıyor, Twitter ve Facebook’tan da seçimle ilgili gelişmeleri takip ediyordum. Sandık başkanımız da merak ediyordu tabii. Bana önemli gelişmeler olup olmadığını soruyordu. Ben de mükerrer oy kullanan birçok kişinin tespit edildiği, çeşitli durumlarla ilgili tutanakların tutulduğu, bazı okulların bahçesinde görülen plakasız araçların sosyal medyada gündem olduğuyla ilgili bilgileri kendisine iletiyordum. Bu bilgileri verdikçe başkanımızın “Aman bizde herhangi bir sorun yaşanmasın” hassasiyeti daha da artıyordu.
 </p>
 <p>
  Sadece bizimkinde değil, tüm sandıklarda hassasiyeti artıran sebeplerden biri İstanbul 13. Asliye Ceza Mahkemesi’nin verdiği karardı. 30 Mart 2014 yerel seçimlerinde Kâğıthane’deki 36 sandıkta 3 bin 500 oyun CHP’den AK Parti’ye aktarıldığına dair davalar açılmış, bu iddialara ilişkin ilk karar 7 Haziran’dan birkaç gün önce bu mahkemeden çıkmıştı. Mahkeme, 30 Mart yerel seçimlerinde 1244 numaralı sandık başkanı olarak görev yapan Kâğıthane Belediye Başkanlığı’nda sekreter Ebru Doğan Katar’ı 5 yıl hapis cezasına çarptırmıştı.
 </p>
 <p>
  1+1: 2 OLMAYABİLİR!
 </p>
 <p>
  Gün içinde siyasi partilerin kat ve okul görevlilerinin sık sık kontrol ettiği, milletvekili adaylarının sandık kurulu üyelerine hem ‘kolay gelsin’ demek hem de hatırlatmalar yapmak için girip çıktığı sınıfta saat 17.00’de oy kullanma işleminin bitmesiyle birlikte sayım hazırlıklarına başladık. Önce sınıfı müşahitlerin ve vatandaşların sayımı rahat izleyebilecekleri şekilde düzenledik. Sonra herkesin gözü önünde mühürlü sandığı açıp saymak kolay olsun diye zarfları onarlı gruplar hâlinde masaların üzerine dizdik. Seçmen listesindeki imzalarla sandıktan çıkan zarfların aynı olduğunu tespit ettikten sonra oy sayımına geçtik. Yüzde 90’a yakın katılım gerçekleşmiş, sandıktan toplam 333 oy çıkmış, bunların 8’i geçersiz sayılmıştı. Vatandaşların ve siyasi parti müşahitlerinin izlediği sayım sırasında hiçbir sorun çıkmadı.
 </p>
 <p>
  Siyasi parti temsilcileri ve Yüksek Seçim Kurulu’na teslim edilecek ıslak imzalı tutanakları hazırlama sırasında sandık başkanımızın hata korkusu zirvedeydi. Bize “Benim matematiğim iyi değildir. Aman ha, bir hata yapmayalım. Rakamları iyi toplayalım.” Hatırlatması yapıyordu sürekli. Kurul üyelerimizden biri cep telefonunun hesap makinası uygulamasını açtı. Başkan yazdığımız her sonucu mutlaka önce ekranda görmek istiyor, sonra tutanağa geçiriyordu. Hatta öyle ki 1+1’in 2 ettiğine bile inanmıyor, 2 rakamını ekranda görmeden tutanağa kaydetmiyordu.
 </p>
 <p>
  Tutanaklar yazılıp imzalandıktan sonra sayılan oyları çuvala koyup mühürledik. Oy çuvalını sandık başkanı, AKP ve CHP müşahitleri eşliğinde Yüksek Seçim Kurulu’na gönderdikten sonra işimiz bitti. Islak imzalı tutanağı Oy ve Ötesi’nin sorumlusuna teslim ettiğimizde okulda neredeyse bizden başka kimse kalmamıştı. Okula en erken gelen ve okulu en son terk edenler Oy ve Ötesi gönüllüleri olmuştu.
 </p>
 <p>
  46 il ve 173 ilçede yaklaşık 55 bin gönüllüyle çalışan Oy ve Ötesi, sonuçları en doğru ve en hızlı şekilde aktaran Cihan Haber Ajansı ile birlikte bu seçimin en büyük kazananlarından biriydi. Zira yorgun argın eve gidip yemeğimi yedikten sonra ekran başına geçtiğimde sonuçların neredeyse tamamı açıklanmış, 30 Mart gecesi yaşanan tartışmaların, itirazların, kavgaların onda biri bile yaşanmamıştı. Herkes “Bir oy bir oydur” diyerek sandığa sonuna kadar sahip çıkmış, sonunda kazanan demokrasi olmuştu.
 </p>
</div>


Kaynak: [www.aksiyon.com.tr](http://www.aksiyon.com.tr/necati-kola/bir-oy-bir-oydur-dedik_551284), [web.archive.org (arşiv bağlantısı)](http://web.archive.org/web/20151223151945/http://www.aksiyon.com.tr/necati-kola/bir-oy-bir-oydur-dedik_551284)
