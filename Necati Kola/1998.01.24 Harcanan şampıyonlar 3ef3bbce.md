# Harcanan şampıyonlar

*Necati Kola 1998.01.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Futbolda yıllardan beri dişe dokunur bir başarı elde edemeyişimiz, insanımızı o kadar rahatsız etti ki, bu rahatsızlık aşağılık kompleksine dönüştü zamanla.
  </font>
 </div>
 <div id="newsText">
  <font class="detail-text">
   Öyle ki bir özel maçta alınan galibiyeti bile sürmanşetten duyurdu basınımız, insanlarımız sokağa döküldü bu galibiyeti kutlamak için. Yıllar sonra 1996 Avrupa Şampiyonası finallerine katılmamız bu yüzden çok büyük başarıydı. Nasıl büyük başarı olmasın ki? Avrupa sesimizi duymuştu en sonunda.
   <br/>
   <br/>
   Türkiye için esas büyük başarı A Genç Milli Takım'ın 1992 yılında Avrupa şampiyonu olmasıydı aslında. Dünya ve Avrupa Kupası elemelerinde 4. sınıf takım muamelesi gören bir ülkenin genç takımı Avrupa şampiyonu olmuş ve yere göğe sığdırılamayarak 2000 yılının takımı olarak nitelendirilmişti. Türkiye'nin istikbalinde başarılar gözüküyordu artık. 2000 Avrupa Şampiyonası'nın kuraları geçtiğimiz hafta çekildi ve Türkiye; Almanya, Kuzey İrlanda, Finlandiya ve Moldova'nın bulunduğu gruba düştü. Hayallerimize göre, 1992 yılında Avrupa şampiyonu olan ve 2000 yılının takımı olarak nitelenen A Genç Milli Takım oyuncularının çoğu 2000 Avrupa Şampiyonası'nın yaklaştığı şu günlerde forma giyecek ve A Milli Takım'ın iskeletini yavaş yavaş oluşturmaya başlayacaklardı. Peki öyle mi ya? Kesinlikle hayır.
   <br/>
   <br/>
   Oktay ve Yetkin'in durumu
   <br/>
   <br/>
   1992'de Avrupa şampiyonu olan, 1993'te final oynayan A Genç Milli Takım ile 1994'te Avrupa şampiyonu olan B Genç Milli Takım'dan Ümit ve A Milli Takım'a terfi eden oyuncu sayısı bir elin parmaklarını geçmiyor maalesef. 1992'de aynı takımda yer alan gol makinası Oktay ile geleceğin Şenol'u olarak tarif edilen Trabzonsporlu Yetkin arasında dağlar kadar fark var şimdi. Oktay, Beşiktaş'ta ve A Milli Takım'da başarılı bir grafik çizerken; Yetkin, 1. Amatör Küme ve 3. Lig takımlarında ilk 11'e girmeye çalışıyor. Yetkinler'in sayısı maalesef fazla. O zamanın başarılı gençlerinden, Oktay'ın dışında, parlayan yok; biraz Fenerbahçeli Tayfun, biraz Beşiktaşlı Fevzi, biraz Kocaelisporlu Evren, biraz da Trabzonsporlu Okan ve Altaylı Fatih, o kadar. Fenerbahçe'de kadroya girmekte zorlanan ve Televoleler'e abone olan Emre İstanbulspor'a, Aygün Sakaryaspor'a; Galatasaray'da kadroya giremeyen Mustafa Zeytunburnuspor'a, Seyfettin Denizlispor'a; Trabzon'da kadroya giremeyen Yakup Balıkesirspor'a gittiler. Diğerlerinin ise nerelerde olduğu pek bilinmiyor.
   <br/>
   <br/>
   1990 yılında göreve başlar başlamaz Türkiye'nin 9 bölgesindeki antrenörlere yazdığı mektupta 'Başarı, kısa vadede alınan sonuç değil, uzun vadede Ümit ve A Milli Takım'a oyuncu yetiştirebilmektir' diyen genç şampiyonların teknik direktörü Serpil Hamdi Tüzün ile genç takımlar düzeyindeki reformu, Türkiye'deki altyapıyı, şampiyonları ve başarıyı konuştuk. 1990 yılında Şenes Erzik'in ısrarlarıyla tam yetkili olarak Genç Milli Takımlar'ın başına getirilen Tüzün, şu anda sadece 15 yaş grubundan sorumlu. Kanalizasyonu, elektrik ve su tesisatlarını çağrıştırdığı için altyapı kavramının futbol için kullanılmasına karşı çıkıyor. Ona göre en uygun kavram özkaynak düzeni.
   <br/>
   <br/>
   Kapılar gol atamaz, golü hindiler yer
   <br/>
   <br/>
   "Avrupa'nın tesisleri süper, biz Avrupa ile başa çıkamayız, deniyor. Tesis herşey demek değil. Çağlayan'daki toprak sahada birgün mahalle maçı seyredeyim dedim. Aynı anda sekiz tane maç vardı ve çocuklar topu ve rakip oyuncuları karıştırmadan maç yapabiliyorlardı. Bu, bizim çocuklarımızın ne kadar zeki olduklarını gösteriyor" diyen Tüzün, göreve başlar başlamaz ilk iş olarak çocukların kafasındaki aşağılık kompleksini silmeye çalışmış. '400 seneden beri bizde aşağılık kompleksi var dışarıya karşı. Çocuklara karşı hep şu söylenir: Batıda ne yapılırsa gayet iyidir, Türkiye'de ne yapılırsa kötüdür. Biz bunları silmeye çalıştık çocukların kafasından. Avrupa'da tesisler, imkanlar çok iyi. Ama golleri kapılar, pencereler, elektrik tesisatları atmıyor; futbolu doğru oynayanlar, aklını kullananlar atıyor. Tesis önemli ama tesiste yapılacak olan çalışma tesisten daha önemli. Çocuklara bunları anlattım. Potansiyel vardı, aşağılık kompleksinden arındık, çalıştık ve başardık. Vatan, millet, Sakarya edebiyatını bir yana bıraktık, aklımızı kullandık."
   <br/>
   <br/>
   Gösterdikleri gelişmeleri ise rakiplerin gözlerinden anlamış Tüzün. Önceleri bir küçümseme varmış. Küçümseme şaşkınlığa, şaşkınlık korkuya, korku da saygıya bırakmış yerini zamanla. İşinizi iyi yaparsanız herkes size saygı duyar görüşünde. Bu yüzden, Dışişleri Bakanlığı'nın bütün ülkelere 'Bize Turkey (hindi) değil, Türkiye deyin' diye faks çekmesini komik buluyor. 'Ben buna gülüyorum. Siz işinizi iyi yaparsanız kimse size hindi demez. Biz işimizi yaparak rakiplerimizin bize saygı duymasını sağladık. Kimse bize hindi, kaz, ördek gözüyle bakmadı'.
   <br/>
   <br/>
   Dünyadaki futbol kitapları yeniden yazılmalı
   <br/>
   <br/>
   Genç Milli Takımlarımız'ın 199294 yılları arasında 2 şampiyonluk ve 1 final ile Avrupa'nın en iyi genç takımı seçilmesinin nedeni sadece kompleksten arınmak değil. Değişimi yakalamak ve aklı kullanmasını öğrenmek de en az kompleksten arınmak kadar önemli. Tüzün, tekrara dayanan antrenman metodlarına karşı ve bu yüzden dünyadaki bütün futbol kitaplarının yeniden yazılmasını teklif ediyor. 'Yıllardan beri insanların beyin yapısına saygı göstermeyen antrenman metodları uygulanıyor. Ben aklın ön planda olmasını savunuyorum. Tekrarcı anlayış oyuncuların üretkenliklerini olumsuz etkiliyor. Tekrar, teknik açıdan olabilir ama taktik açıdan çok tehlikeli bir kavram. Çevredeki değişimi sezmek ve ona göre de kendini değiştirmek önemli. Uygulama istediğin kadar güzel olsun, karar yanlışsa hiçbirşey ifade etmez. Bu yüzden dünyadaki bütün futbol kitaplarının yeniden yazılması lazım. Çünkü hepsi tekrara dayalı antrenman metodlarını öneriyorlar'.
   <br/>
   <br/>
   Tüzün, değişime bariz bir misal olarak Sergen'i gösteriyor, Sergen'i Sergen yapan değişimdir, diyor. 'Beşiktaş'tayken Sergen benim öğrencimdi. Çok güzel yan pasları vardı. Aldığı bütün topları yan pas olarak kullanırdı. Pasları güzeldi ama sonuca etkisi yoktu. Bütün dünya düzgün pas çalışması yaparken, ben Sergen'e pas atmama çalışması yaptırdım. Ödev veriyordum, hergün 10 çeşit gol hayal edeceksin ve kağıda çizeceksin diye. Sergen böyle Sergen oldu, üretken hale gelerek ve kendini değiştirerek'.
   <br/>
   <br/>
   Çocukları büyük takımlar harcadı
   <br/>
   <br/>
   Serpil Hamdi Tüzün'e göre, 2000 yılının A Milli Takımı olarak gösterilen gençlerin bugünkü duruma düşmelerinin sebebi; büyük takımlara transfer olmaları, kadroya girememeleri ve çok maç oynamaları gereken bir dönemde yedek kulübesinde oturacakları günleri bile hayal edecek duruma gelmeleri. Bu kadrodan hiç olmazsa 67 kişilik bir çekirdek kadronun Ümit Milli Takım'a terfi etmesi lazımdı, diyor Tüzün emek verdiği gençlerin haline üzülerek. 'Bu yaştaki gençlerin sürekli oynaması çok önemli. Çocuklara hep bunu söyledim: Kulüplerin isimlerine değil, oynama şansım ne kadar ona bakın, diye. Emre Fenerbahçe'ye geldi, fazla oynama şansı bulamadı. Serkan öyle, Aygün öyle. Galatasaray'daki Mustafa, Seyfettin; Trabzonspor'daki Yetkin, Yakup hakeza'.
   <br/>
   <br/>
   Tüzün, gençlerin iyi bir konuma gelememeleriyle ilgili olarak bir tespitte daha bulunuyor. 'Kulüpler PAF Ligi yaşının 21 olmasında ısrar ediyorlar. Ben ise 18 ile sınırlandırılmasını istedim ama bir türlü anlatamadım. Kulüpler kadroya giremeyen genç oyuncuları PAF takımında oynatmayı düşünüyorlar. Ben de diyorum ki bir oyuncuyu kazanmak istiyorsanız bir 2. Lig kulübüne verin, orada daha üst düzeyde oynama imkanı bulacak ve kendini geliştirecek. Mesela, Galatasaray'daki Fatih Bakırköyspor'a gitmeseydi de PAF takımında oynasaydı bugünkü konumuna gelebilir miydi? '
   <br/>
   <br/>
   Bütün bunlara genç futbolcuların erken yaşta şöhret olmalarını, şımarmalarını da ekleyebiliriz. Zaten kaleci Yetkin de sebep olarak bunları gösteriyor. Aynı konumda şimdi olayım, ne şımarırım, ne de Televoleler'e çıkarım, diyor. Ayrıca, Genç Milli Takım ile Ümit ve A Milli Takım arasında da bir kopukluk sözkonusu.
   <br/>
   <br/>
   Serpil Hamdi Tüzün'ün şu sözüne göre gençlerimizin Avrupa şampiyonu olması sizce ne kadar başarı, ne kadar değil? 'Başarı, kısa vadede alınan sonuç değil, uzun vadede Ümit ve A Milli Takım'a oyuncu yetiştirebilmektir'.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5EA4E0CB27CA260CB8B4666B1A0DE01E?newsId=3421), [web.archive.org (arşiv bağlantısı)](http://web.archive.org/web/20121003054944/http://www.aksiyon.com.tr:80/aksiyon/newsDetail_getNewsById.action;jsessionid=5EA4E0CB27CA260CB8B4666B1A0DE01E?newsId=3421)
