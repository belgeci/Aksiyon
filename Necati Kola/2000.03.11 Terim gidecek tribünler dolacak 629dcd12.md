# Terim gidecek tribünler dolacak

*Necati Kola 2000.03.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Galatasaray'ı ligde, Türkiye Kupası'nda ve Avrupa'da başarıdan başarıya koşturan teknik direktör Fatih Terim, iyice özdeşleştiği sarıkırmızı renkleri bırakıp başka bir takıma gider mi, gitmez mi
  </font>
 </div>
 <div id="newsText">
  <font class="detail-text">
   Başarılı teknik direktör başka bir takıma giderse Galatasaray'ın durumu ne olur? Şu günlerde cumhurbaşkanlığı seçiminden, 5+5 formülünden ve Anayasa Paketi'nden daha fazla tartışılan, daha fazla kafa yorulan konu bu.
   <br/>
   <br/>
   Fatih Terim, hedefi olan, hedefine ulaşmak için gecegündüz çalışan, hedefine ulaştığı zaman yeni bir hedef belirleyen ve hiçbir başarıyı yeterli görmeyen bir teknik direktör. Ümit Milli Takım'ı çalıştırırken hedefleri, Akdeniz Oyunları'nda şampiyon olmak ve A Milli Takım'ın başına geçmekti. Bu hedeflerine ulaştı. A Milli Takım'ı çalıştırırken hedefi, Türkiye'yi tarihinde ilk kez Avrupa Şampiyonası'na götürmekti. Bu hedefine de ulaştı. A Milli Takım'dan sonra Galatasaray'la dört yıllık anlaşma imzaladı. Kulüp takımında aynı başarıyı gösteremeyeceği söylenirken, o, hedeflerini çoktan belirlemişti bile: Altyapı ve tesisleşmeye önem verip Türkiye'de ve Avrupa'da şampiyon olmak. Altyapıya önem verdi, Emre, Fatih, Burak, Alp, Ceyhun ve Kerem gibi geleceğin yıldızlarını yetiştirdi. Tesisleşmeye önem verdi, Metin Oktay Tesisleri ISO 9002 belgesi aldı. Çok çalıştı, başarıya inandı, maddi sıkıntılar nedeniyle sporcuların isyan noktasına gelmesine rağmen takımı arka arkaya üç kez şampiyon yaptı, dördüncüsü de yolda. Son olarak, sarıkırmızılı takım UEFA Kupası'nda zirveye doğru emin adımlarla ilerliyor. Kısacası, Fatih Terim Galatasaray'daki hedeflerine de ulaşmak üzere. Peki, sezon sonunda sözleşmesi bitecek olan Fatih Terim'in bundan sonraki hedefleri neler?
   <br/>
   <br/>
   'Avrupa'ya gitmek, kişisel inadım'
   <br/>
   <br/>
   Menajer Bayram Tutumlu, Mayıs 1999'da yaptığımız röportajda, Fatih Terim'in Avrupa kulüplerine transferi için kendisine yetki verdiğini belirterek şunları söylemişti. 'Dürüst, çalışkan ve gerçek bir profesyonel. Türk Milli Takımı'nda ve Galatasaray'da yaptıkları belli. Bu, Avrupa'nın gözünden kaçmıyor. Adam dünya çapında. Teklifler var'. Bir hafta sonra, Bayram Tutumlu'nun bu sözlerini hatırlatarak, Fatih Terim'e Avrupa'yla ilgili düşüncesini sormuştum. Terim, Tutumlu'ya yetki verdiğini doğrulayarak şunları söylemişti: 'Avrupa'ya gitmek benim kişisel hedefim, kişisel inadım. Yıllar önce bu hedefi koymuştum önüme. Doğru zamanda, doğru yerde iyi bir fırsat çıktığı anda değerlendiririm'.
   <br/>
   <br/>
   'Hedefimi bu yıl gerçekleştireceğim'
   <br/>
   <br/>
   Terim, geçen yıl kısık sesle söylediği şeyleri bu yıl hem İtalyanca, hem de Türkçe olarak gür bir şekilde söylemeye başladı. UEFA Kupası'ndaki Bologna galibiyetinin ardından düzenlediği basın toplantısında İtalyan gazetecilerin sorularını İtalyanca cevaplayarak Çizme takımlarına mesaj gönderen başarılı teknik direktör, bir ay kadar evvel TSYD Ankara Şubesi'nde düzenlenen bir panelde de artık Avrupa'ya gitmek istediğini açık açık dile getirdi. Yönetimin kendisine hâlâ teklifte bulunmamasına bir anlam veremediğini belirten Terim, panelde şunları söyledi: "Mayıs sonuna kadar takımın başındayım. Ondan sonra olacaklardan ben sorumlu değilim. Ekibimle birlikte Galatasaray'da önemli başarılara imza attık. Geçen temmuz ayından itibaren yönetimden teklif bekliyoruz. Artık ben ve ekibimin mevcut yönetimle veya gelecek yönetimle bir alakası yok. Nasıl başarısız antrenörün kellesi gidiyorsa başarılı antrenör de bana göre ödüllendirilmeli. Ben ve ekibimin kongrelere göre değerlendirilmesini istemiyorum. Kimseye ne dargınım, ne de kırgınım. Bundan sonra teklif gelse bile 31 Mayıs'a kadar masaya oturmayacağım. Hedeflerime uygun düştüğü takdirde Avrupa'da bir takımı çalıştırmak istiyorum. Artık Türkiye'nin de Avrupa'ya futbolcu ve teknik adam ihraç etme zamanı geldi. Eğer olursa bu yıl sonu bu hedefimi gerçekleştirmeyi düşünüyorum".
   <br/>
   <br/>
   F.Bahçe'den Terim'e kanca
   <br/>
   <br/>
   Fatih Terim bu sözleri sarfettikten bir hafta sonra, yeni seçilen Fenerbahçe yönetiminin iki önemli ismi Şadan Kalkavan ve Selim Soydan, bir basın toplantısı düzenleyerek başarılı teknik direktöre resmen teklifte bulunacaklarını açıkladılar. Kalkavan, "Fatih Terim'in Galatasaray'dan kopmasının zor olduğunu, kendisinin sarıkırmızlı kulüple özdeşleştiğini biliyoruz ancak biz yine de transfer teklifinde bulunacağız" derken, Soydan da "Hangi kulüp yöneticisi böyle bir teknik adamla çalışmak istemez ki. Bu bir yarıştır. En iyisini istiyorsak bu da Fatih Terim'dir. Terim'in transferi olmaz diye birşey yok. Ben olacağına inanıyorum" şeklinde konuştu.
   <br/>
   <br/>
   Kalkavan ve Soydan'ın bu sözlerine Galatasaraylı yöneticiler adeta ateş püskürürken, Terim, 'Çağdaş, modern ve dürüst bir teklif' diyerek teşekkür etti. Fakat Fatih Terim'in daha önce ailesine ve kendine küfredilmesinden dolayı Fenerbahçe'nin teklifine olumlu cevap vermeyeceği, tercihini Galatasaray veya Avrupa'dan yana kullanacağı tahmin ediliyor.
   <br/>
   <br/>
   Terim'in stratejisi ne olacak?
   <br/>
   <br/>
   Peki, Fatih Terim'in bundan sonraki stratejisi ne? Şampiyonlar Ligi'ndeki (Juventus, Milan, Hertha Berlin) ve UEFA Kupası'ndaki (Bologna, Borissia Dortmund) başarılarının ardından İtalya ve Almanya'da piyasasını iyice yükselten Terim, bu iki ülkeye İspanya'yı da eklemek istiyor. Çünkü, UEFA Kupası'nda çeyrek finale kalırsa Galatasaray'ın rakibi büyük ihtimalle İspanyol takımı Real Malorca olacak. Galatasaray, Real Malorca'yı geçtikten sonra kupaya bir adım daha yaklaşacak. Böylece Avrupa'dan gelen teklifler iyice yoğunlaşacak ve Terim, haziranda iyice düşündükten sonra kararını verecek. Hedeflerini gerçekleştireceği bir kulüpten teklif gelmemesi durumunda ise tercihini Galatasaray'dan yana kullanacak. Ancak Galatasaray'la tekrar anlaşabilmesi için bazı şartlar ileri sürecek. Mesela, Galatasaray Futbol A.Ş.'nin kurulması gibi, kendisinin bu şirketin başına tam yetkiyle getirilmesi gibi. Aksi takdirde Terim, dış transfere 4 milyon dolar ayıran, ekonomik problemleri devam eden bir Galatasaray'da çalışmak istemeyecek.
   <br/>
   <br/>
   Giderse G.Saray'ın durumu ne olur?
   <br/>
   <br/>
   Başka takıma gittiği takdirde Fatih Terim'in başarılı olmaması için bir neden yok fakat Galatasaray'ın aynı başarıları tekrarlayıp tekrarlamayacağı şüpheli. Sarıkırmızılı takımı yakından takip eden Milliyet Gazetesi Spor Yazarı Doğan Koloğlu, 'Fatih hiçbir takıma gitmez, Galatasaray da buna izin vermez' diyor ama gittiğini var saydığımızda sarıkırmızılı takımla ilgili olarak hiç de iyi bir tablo çıkmıyor karşımıza. Zaman Gazetesi Spor Yazarı Hacı Hasdemir'e göre Hakan Şükür, Hagi, Popescu, Taffarel, Ümit, Hakan Ünsal, Suat, Ergün ve Vedat'ın sözleşmesinin sona ermesi, maddi problemlerin devam edecek gibi gözükmesi, paralarını alamadıkları için zaman zaman isyan noktasına gelen bu futbolcuların Fatih Terim'siz bir Galatasaray'la anlaşmak istememeleri ve şampiyon kadronun iskeletinin tamamen bozulma ihtimali sarı kırmızılıları bekleyen en büyük tehlikelerden. Hasdemir şunları da eklemeden edemiyor. "Galatasaray'ın belli bir ekolünün olduğunu da unutmamak lazım. Bu ekolle Fatih Terim'in bırakacağı sistemi hesaba kattığımızda birden bire bir düşüş olmayacağını da söylemek mümkün"
   <br/>
   <br/>
   Sabah Gazetesi Yazarı Hıncal Uluç'a göre ise Galatasaray epey kan kaybedecek. "Fatih Terim Fenerbahçe'ye gider mi? Profesyonelce baktığımızda gider. Giderse ne olur? Galatasaray'ın yerini Fenerbahçe, Fenerbahçe'nin yerini de Galatasaray alır. Bu kadar açık. Terim Avrupa'ya giderse ne olur? Galatasaray yüzde yirmi, otuz oranında güç kaybeder".
   <br/>
   <br/>
   Terim'in F.Bahçe'ye kesinlikle gitmeyeceğini söyleyen Fotomaç Gazetesi Yazarı Ahmet Çakır ise konuya bir başka açıdan yaklaşıyor. "Fatih Terim giderse taraftar sevinir". Çakır'a göre takımın başarıdan başarıya koşması taraftarı memnun etmek yerine hoşnutsuzluğa sürüklüyor. "Tribünlerin boşalması da bu yüzden. Taraftar, yıllardır takımın kendisine ilk kez ihtiyaç duymayışının sıkıntısını yaşıyor. Bunun için de Terim'e için için kızıyor; hernekadar 'İmparator' tezahüratı eksik olmasa da, 'Onu bizden kimse alamaz' pankartları görülür olsa da. Bu aynı zamanda büyük bir çelişki. Ama ne yaparsınız ki bizim taraftarımız futbolu ve takımını değil, sadece iddiayı, kavgayı ve küfrü seviyor".
   <br/>
   <br/>
   Fatih Terim sarıkırmızılı takımda kalır mı, kalmaz mı pek bilemiyoruz ama bildiğimiz birşey var: Galatasaray'ın elde ettiği her başarı, Fatih Terim'i Metin Oktay Tesisleri'nden uzaklaştırıyor, gizli bir güç onu Avrupa'ya doğru itiyor. Bakalım, Fatih Terim'i gelecek sezon hangi takımın başında göreceğiz. Fenerbahçe'de mi, Galatasaray'da mı, yoksa Real Madrid'de mi?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=4D44F05DFF978182B50E386709ABC6A1?newsId=5967), [web.archive.org (arşiv bağlantısı)](http://web.archive.org/web/20140823073630/http://www.aksiyon.com.tr:80/aksiyon/newsDetail_getNewsById.action;jsessionid=4D44F05DFF978182B50E386709ABC6A1?newsId=5967)
