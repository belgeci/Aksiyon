# Olimpiyatları istiyoruz

*Necati Kola 2001.03.03*

<div>
 <p class="spot">
  2000 Olimpiyat Oyunları  oylamasına hayali  projelerle, 2004 Olimpiyat  Oyunları ön elemesine de  yarım kalan tesislerle  katılan İstanbul, 2008  Olimpiyat Oyunları  oylamasına bitmek üzere  olan dev tesislerle iştirak  edecek. 20-25 Mart  tarihleri arasında  denetlemeden geçecek  olan İstanbul'un şansı,  diğer adaylar kadar yüksek
 </p>
 <p class="metin">
 </p>
 <img border="0" src="/web/20020428172811im_/http://www.aksiyon.com.tr/2001/326/resimler/Olimpiyat.jpg"/>
 <p class="metin">
  Geçtiğimiz Ağustos ayında yapılan ön elemede, olimpiyat düzenleyebilecekleri tescil edilen İstanbul, Paris, Pekin, Osaka ve Toronto'nun aday olduğu 2008 Olimpiyat Oyunları için geri sayım devam ediyor. Uluslararası Olimpiyat Komitesi (IOC) Denetleme Heyeti, geçtiğimiz hafta Pekin'den yola çıkarak finalist beş kentte incelemelerde bulunmaya başladı. Hollandalı Hein Verbruggen başkanlığındaki heyet, Pekin ve Osaka'yı denetledikten sonra 20—25 Mart tarihleri arasında İstanbul'da incelemelerde bulunacak. Daha sonra Paris ve Toronto'yu denetleyecek olan IOC heyeti, inşaatı devam eden spor tesislerini gezecek, şehri dolaşıp halkın olimpiyatları ne kadar istediğine bakacak, üst düzey yetkililerden bilgiler alacak ve izlenimlerini rapor edecek. Bu rapor, 13 Temmuz 2001 tarihinde Moskova'da yapılacak olan oylamada İstanbul'un kaderini belirleyecek. Peki, İstanbul, olimpiyatları kazanmak için neler yapıyor? İstanbul'a olimpiyatları verirler mi? İstanbul'un avantajları neler? Halk, olimpiyatları ne kadar istiyor?
 </p>
 <p class="metin">
  Olimpiyat Stadı bitmek üzere
 </p>
 <p class="metin">
  İstanbul, Türkiye Büyük Millet Meclisi'nin Nisan 1992'de kabul ettiği Olimpiyat Yasası'nın emirleri doğrultusunda aday olduğu 2000 Olimpiyatları oylamasına hayali projelerle katılmış ve başarılı olamamıştı. Daha sonra temeli atılıp yarım bırakılan tesislerle 2004 Olimpiyatları'na aday adayı olmuş ancak ön elemeyi geçememeşti. Şimdi ise çok büyük aşamalar kaydetti İstanbul. 1999 Avrupa Yüzme Şampiyonası'nın yapıldığı Ataköy Yüzme Kompleksi hizmete sokuldu. İkitelli'de devam eden 80 bin kişilik Atatürk Olimpiyat Stadı'nın yapımı tüm hızıyla sürüyor. Şu anda yüzde yetmişi tamamlanan ve Olimpik Park projesinin yüzde otuzunu oluşturan stat, 29 Ekim 2001 tarihinde açılacak. Bir başka büyük tesis, 22 bin kişilik Ataköy Çok Amaçlı Spor Salonu. O da yıl sonuna kadar tamamlanacak. Yine bir başka tesis 5 bin kişilik Bağcılar Spor Salonu. İstanbul Büyükşehir Belediyesi tarafından yaptırılan ve Türkiye Milli Olimpiyat Komitesi'ne devredilecek olan bu salonun inşaatı tamamlandı; önümüzdeki günlerde açılışı yapılacak. Spor tesislerinin yanı sıra İstanbul Büyükşehir Belediyesi'nin metro çalışmaları tüm hızıyla sürüyor. Levent—Taksim hattını Yenikapı'ya bağlayacak olan metronun inşaatı devam ediyor. Aksaray— Esenler, Yenibosna— Aksaray hattını Başakşehir'e ve Atatürk Olimpiyat Stadı'na bağlayacak olan hafif raylı metronun ihalesi yapıldı. Ayrıca, İstanbul Büyükşehir Belediyesi, 4 trilyon lira ödenek ayırarak kendi işlettiği on dört adet olimpik spor tesisini modern hale getirme çalışmalarına başladı.
 </p>
 <p class="metin">
  İstanbul'a olimpiyatları verirler
 </p>
 <p class="metin">
  Bugüne kadar gerek basın, gerek kamuoyu, İstanbul'un olimpiyatlara adaylığına hep mutlu sonla bitmesi imkansız bir sevda olarak baktı. Gerekçesi basitti... İstanbul, ulaşım problemleri yaşayan, spor tesisleri olmayan, çarpık yapılaşmanın önüne geçemeyen koca bir şehirdi. Bu umutsuzluk dillerden şöyle dökülüyordu: 'İstanbul'a olimpiyatları vermezler'. Oysa, olimpiyatlar verildiği takdirde İstanbul'un finans merkezi haline geleceği, birçok modern spor tesisinin Türk gençliğine kazandırılacağı, televizyon ve sponsorlardan gelecek olan paralarla altyapı problemlerinin çözüleceği, çözümlerin problemlerden önde gideceği, birçok insanın iş sahibi olacağı, Türkiye'nin çok iyi tanıtımının yapılacağı unutuluyordu. Nitekim, Uluslararası Olimpiyat Komitesi, ön elemede finalist beş kent arasına alarak İstanbul'a olimpiyat verilebileceğinin müjdesini verdi.
 </p>
 <p class="metin">
  İstanbul'un avantajları çok
 </p>
 <p class="metin">
  Rakiplerimiz G—7 ülkelerinin büyük kentleri ancak İstanbul'un avantajları da yabana atılır gibi değil. Birincisi; İstanbul, Asya ile Avrupa'yı birbirine bağlayan bir köprü. Logo da bunu anlatıyor zaten. İkincisi; Anadolu, Ortadoğu, Kafkasya, Arap Yarımadası ve Orta Asya'da bugüne kadar hiç olimpiyat düzenlenmedi. İstanbul, bu bölgelere çok yakın olmasından dolayı avantajlı. Üçüncüsü, aday şehirler arasında halkı müslüman olan tek kent İstanbul. Bugüne kadar müslüman bir ülkede olimpiyat düzenlenmemiş olması İstanbul için bir başka artı. Dördüncüsü, İstanbul dünyanın tam ortasında. Hem ulaşım açısından, hem de televizyon yayınları açısından en uygun aday. Hatırlanacağı gibi Sydney 2000 Olimpiyatları'nın Amerika'daki yayın hakkını NBC televizyonu almıştı ancak yarışmaların gece yarısına denk gelmesinden dolayı reyting alamamış ve çok büyük zarara uğramıştı. Olimpiyatların en büyük gelir kaynağı olan televizyonlar, oyunların artık uzak doğu ülkelerine verilmesini istemiyor. Bu açıdan baktığımızda Pekin ve Osaka'nın oldukça dezavantajlı olduğunu söylemek mümkün. Beşincisi, bütün yarışmaları kent içinde yapabilecek olan tek kent İstanbul. En büyük rakiplerimizden Pekin ve Paris'in dezavantajlarından biri bu. Ayrıca, daha önce Osaka'nın Kış Olimpiyatları'nı, Paris'in de Yaz Olimpiyatları'nı düzenlemesi, Toronto'nun da 2012 Olimpiyatları'na aday olacak Amerika'nın dibinde olması İstanbul'u avantajlı kılan diğer sebepler. Altıncısı da İstanbul'un tesisleşme açısından atağa geçmesi. Yukarıda da belirttiğimiz gibi Ataköy Çok Amaçlı Spor Salonu ve Atatürk Olimpiyat Stadı'nın inşaatı tüm hızıyla sürüyor.
 </p>
 <p class="metin">
  Halk olimpiyatları istiyor
 </p>
 <p class="metin">
  Dünyanın en büyük spor organizasyonunun bir kente verilip verilmemesini belirleyen kriterlerden biri de halkın olimpiyatları isteyip istemediği. Olimpiyat Oyunları Hazırlık ve Düzenleme Kurulu'nun yaptırdığı ankete göre İstanbul'da yaşayanların yüzde 89'u olimpiyatları istiyor. İsteyenlerin görüşleri de Türk ekonomisine katkıda bulunması, spora ilginin ve farklı spor dallarının popülaritesinin artması, barış ve dostluk ortamının sağlanması, modern ve uluslararası spor tesislerinin kurulması üzerinde yoğunlaşıyor.
 </p>
 <p class="metin">
  İstanbul süslenecek
 </p>
 <p class="metin">
  Uluslararası Olimpiyat Komitesi Denetleme Heyeti'nin ziyaretine günler kala Türkiye Milli Olimpiyat Komitesi ve İstanbul Büyükşehir Belediyesi yoğun çalışmalarını sürdürüyor. Bir taraftan Ataköy Çok Amaçlı Spor Salonu ve Atatürk Olimpiyat Stadı'nın yapımı hızla sürerken, bir taraftan da İstanbul'u süsleme çalışmalarının son hazırlıkları yapılıyor. İstanbul Büyükşehir Belediyesi, kenti süslemek ve insanlara olimpiyatı anlatmak için önümüzdeki günlerde şunları yapacak: İstanbul'daki 14 bin bilboarddan 10 bini olimpiyat tanıtımına ayrılacak. Açık hava ekranlarında olimpiyatların İstanbul'a kazandıracaklarını anlatan filmler gösterilecek. Kaldırımlardaki ışıklı reklam panoları tanıtıma tahsis edilecek. Duraklar, otobüsler, metro, deniz otobüsleri ve tramvaylar İstanbul'un 2008 Olimpiyatları'na adaylığını hatırlatacak afişlerle donatılacak. Minibüsler için 50 bin tane büyük çıkartma hazırlanacak. Otomobiller için de çıkartma dağıtımı yapılacak. Rozet, şapka, bayrak ve flama hazırlanarak halka dağıtılacak. Kentin çeşitli merkezlerine üç metre boyunda, bir metre eninde beş bin bayrak asılacak. Kamu binaları ve büyük binalar İstanbul'un adaylığını vurgulayacak şekilde süslenecek.
 </p>
 <p class="metin">
 </p>
 <p class="arabaslik">
  Durmadan çalışıyoruz
 </p>
 <p class="metin">
  Ayhan BÖLÜKBAŞI (İst. B.Şehir Belediyesi Spor A.Ş. Genel Müdürü): Olimpiyat oyunları, bir kentin makus talihini değiştiren dünyanın en büyük spor organizasyonudur. Seul ve Barcelona, olimpiyatların bir kentin talihini nasıl değiştirdiğine en güzel iki örnektir. Bu iki kent şehircilik açısından kötü bir durumdayken, olimpiyatlar sayesinde dünyanın en yaşanılabilir on kenti arasında yer almışlardır. Bu bağlamda önce 2000'e, sonra 2004'e aday olan İstanbul, olimpiyatlara ilk kez bu kadar yakındır. Olimpiyatların İstanbul'a verilmesini sağlayacak olan kriterlerin başında halkın çok istemesi gelmektedir. Biz de İstanbul Büyükşehir Belediyesi olarak halkın olimpiyat heyecanını ve duyarlılığını artırmak için bir dizi hazırlığın içerisindeyiz. Başkanımız Ali Müfit Gürtuna'nın direktifleri doğrultusunda başta Spor Etkinlikleri A.Ş. olmak üzere belediyenin tüm birimleri koordineli bir şekilde çalışmaktadır.
 </p>
 <p class="metin">
 </p>
 <p class="arabaslik">
  10 milyar dolarlık pasta
 </p>
 <p class="metin">
  Yalçın AKSOY (Olimpiyat Hazırlık Düzenleme Kurulu Direktörü): Olimpiyatlar, günümüzde 10 milyar dolarlık bir pasta haline gelmiştir. Dünyanın en güçlü ülkelerinin büyük kentleri bu organizasyonu düzenleyebilmek için adeta seferberlik ilan etmektedir. Finalist beş kent arasına alınmamız, Uluslararası Olimpiyat Komitesi'nin İstanbul'a güvendiğini göstermektedir. Üçüncü kez adayız ve çok büyük aşamalar kaydettik. Ama yapılacak çok işimiz var. Durmadan çalışmalı ve olimpiyatları düzenleyebileceğimizi tüm dünyaya göstermeliyiz. Uluslararası Olimpiyat Komitesi, 'Siz hele bir verin, vallahi billahi biz düzenleriz' demekle hiçbir kente olimpiyatları vermiyor. Olimpiyatlar; spor tesislerine, şehrin altyapısına, ülke ekonomisine, gençliğine ve imajına olağanüstü bir katkıda bulunuyor. Bu açılardan baktığımızda olimpiyatlara en fazla ihtiyacı olan ülke biziz.
 </p>
 <p class="metin">
 </p>
 <p class="arabaslik">
  Gençliğimiz kurtulacak
 </p>
 <p class="metin">
  Sinan ERDEM (TMOK Başkanı): Biz 16 gün sürecek bir festival için çalışmıyoruz sadece. Sporumuz dünyadan yüz yıl geri. Şampiyonlar çıkarmamız kimseyi aldatmasın. İnsanlarımıza spor yaptıracak tesislerimiz yok. Şu anda yaş ortalamamız 27 ve 14 yaşın altındaki nüfusumuz 20 milyon. Bu çocuklar senenin 200 günü tatil yapıyorlar, kalan günlerde de yarım gün okula gidiyorlar. Peki, bu yavrularımız sokağa gitmekten başka ne yapabilmektedir? Türkiye, sistemini tartışmak zorundadır artık. Bu genç potansiyelimiz, UNESCO’nun dediği gibi saatli bir bombadır. Bu gençlere sahip olursak müthiş bir güç oluruz, sahip olamazsak bomba patlar ve mahvoluruz. Bizim olimpiyatlara aday olmamızın asıl sebebi işte bu. Olimpiyatlar bizim için amaç değil, araç. Üçüncü kez adayız ve çok büyük aşamalar kaydettik. İstanbul’un şansı da oldukça yüksektir.
 </p>
 <br/>
 <center>
  <a class="anaorta" href="http://web.archive.org/web/20020428172811/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/326/spor/1.htm), [web.archive.org (arşiv bağlantısı)](http://web.archive.org/web/20020428172811/http://www.aksiyon.com.tr:80/2001/326/spor/1.htm)
