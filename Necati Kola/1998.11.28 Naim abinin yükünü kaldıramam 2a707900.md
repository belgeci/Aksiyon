# Naim abinin yükünü kaldıramam

*Necati Kola 1998.11.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Halil Mutlu, Atlanta'96 Olimpiyatları'nda altın madalya aldı, başarılarıyla dünyayı kendine hayran bıraktı ve küçük boylu dev adam olarak tarihe geçti.
  </font>
 </div>
 <div id="newsText">
  <font class="detail-text">
   O da Naim Süleymanoğlu gibi altyapı eğitimini Bulgaristan'da alarak Türkiye'ye gelen ve altın madalyaları toplayan rekortmen bir halterci. Finlandiya'da düzenlenen Dünya Şampiyonası'nda 56 kiloda mücadele eden Halil Mutlu, koparmada 130, silkmede 165 ve toplamda 295 kilo kaldırarak dünya şampiyonu oldu. Şimdi herkes ondan Naim Süleymanoğlu'nun yerini doldurmasını istiyor.
   <br/>
   <br/>
   Naim Süleymanoğlu'nun veliahdı gözüyle bakılan Halil Mutlu ile çocukluğunu, haltere nasıl başladığını, hakkındaki spekülasyonları, Naim'in yerini doldurup dolduramayacağını ve Naim'in tekrar haltere dönüp dönmeyeceğini konuştuk. Dünya şampiyonu olmasının da verdiği rahatlıkla sorularımıza dobra dobra cevap veren Halil, geçen yıl Tayland'da yapılan Dünya Şampiyonası sırasında bir bayanla beraber olduğu iddialarını ilk defa Aksiyon'a açıkladı ve söylentileri doğruladı.
   <br/>
   <br/>
    Önce, Bulgaristan'daki çocukluğunu ve haltere nasıl başladığını anlatır mısın?
   <br/>
   <br/>
   Çocukluğumda kurban ve ramazan bayramlarında düzenlenen güreşlerde güreş tutuyordum ve herkes benim iyi bir güreşçi olacağımı söylüyordu. Şu anda Sakarya Bölgesi'nde halter antrenörlüğü yapan İbrahim Elmalı, aynı zamanda köylüm olur, sporu bırakıp antrenörlüğe başlayacağını söyledi ve ilk sporcusunun da benim olmamı istedi. Ailem, boyumun kısa olduğunu gerekçe göstererek ve hayvanlarımıza bakacak kimsenin olmadığını ileri sürerek haltere başlamama izin vermedi. Daha sonra hayvanlara iyi bakmam şartıyla evet dediler. Ve on yaşında haltere başladım.
   <br/>
   <br/>
    Türkiye'ye toplu göçle mi geldin?
   <br/>
   <br/>
   Hayır. Toplu göçle gelecektik ama abimin asker olması nedeniyle ailem büyük tereddüt yaşadı. Gidelim mi, gitmeyelim mi? Çünkü birçok Türk bu yüzden askerde intihar girişiminde bulunmuşlardı. Babam, ailemizin bölünmemesi için gelmeme kararı aldı. Ben ise Türkiye Halter Federasyonu davet edince antrenörüm İbrahim Elmalı ile birlikte 29 Aralık 1989 tarihinde Türkiye'ye geldim.
   <br/>
   <br/>
   Devletin spor politikası yanlış
   <br/>
   <br/>
    Seni Bulgaristan mı yetiştirdi, Türkiye mi?
   <br/>
   <br/>
   Ben öncelikle şunu belirtmek istiyorum; Naim abi gibi Bulgaristan'da yetişerek ve şampiyon olarak Türkiye'ye gelmedim. Benim hiçbir başarım yoktu. Altyapı eğitimimi Bulgaristan'da aldım ama antrenörümle birlikte Türkiye'ye geldim, burada yetiştim ve buradaki imkanlarla bu başarıları yakaladım. Ha, bunu söylerken Türkiye'nin şu eksikliğini de belirteyim. 'Önce vereyim, sonra alayım' değil, 'Önce alayım, sonra vereyim' anlayışı var. Yani devlet, 'başarılı ol, ödül vereyim' diyor, başarılı olmak için imkan vermiyor. Bu yüzden başarılı sporcu sayısı çok düşük.
   <br/>
   <br/>
   İyi ki tükürdüğümü yalamışım
   <br/>
   <br/>
    Halil, geçen yıl Tayland'daki Dünya Şampiyonası'nda seninle ilgili çeşitli spekülasyonlar yapıldı. Aradan epey zaman geçti. Bunları bir değerlendirir misin?
   <br/>
   <br/>
   Geçen yıl Tayland'da yapılan Dünya Şampiyonası'ndaki başarısızlığın faturası bana kesildi. Ben şampiyonadan on beş gün evvel sakatlandım. Hiç kimse beni arayıp sormadı. Ben kendi paramla MR çektirdim. Şampiyonaya iki gün kala doktorlar iğneyle yarışabilir dediler. Ben de başarısız olacağımı bile bile yarışamam dedim. O zaman sen bilirsin dediler. Daha sonra bir bayanla görüldüğüm gerekçesiyle Türkiye'ye geldiğimizde bana iki ay ceza verildi. Gencim, bir yanlışlık yapmış olabilirim. Tamam, bir bayanla birlikte gezdim ama madem ki beni bir bayanla gördüler, niçin uyarmadılar? Benim olduğu kadar yöneticilerin de suçu vardı ama fatura bana kesildi.
   <br/>
   <br/>
    Halteri bırakma kararını bu yüzden mi aldın o zaman?
   <br/>
   <br/>
   Evet. O anda halteri bırakma kararı almıştım ama daha sonra düşündüm taşındım, güvendiğim kişilerle görüştüm ve tekrar haltere dönme kararı aldım. Tükürdüğümü yalamak zorunda kaldım ama iyi ki yalamışım diyorum şimdi. Çalıştım, çabaladım ve Finlandiya'da dünya şampiyonu oldum.
   <br/>
   <br/>
   Naim abinin yükü bana yüklenmesin
   <br/>
   <br/>
    Finlandiya'daki dünya şampiyonluğundan sonra sana Naim Süleymanoğlu'nun veliahdı olarak bakılmaya başlandı.
   <br/>
   <br/>
   Naim abi halterde bir ekol. Başarıları tartışılmaz, yerini doldurmak imkansız gibi birşey. Herkes Naim abinin yerini benim dolduracağımı söylüyor. Aman diyorum, Naim abinin yükünü bana yüklemesinler. Ben elimden geleni yaparım ama Naim abinin yükünü taşıyamam. Bana ağır gelir. Benim en büyük hedefim 2000 Sydney Olimpiyatları. 2004'e ise daha altı sene var. O zamana kadar ne olacağımız belli değil. Allah göstermesin sakatlanırım, birşey olurum. O yüzden ben her yarışmaya ilk yarışmam gibi çıkacağım ve elimden geleni yapacağım. Ne kadar başarılı olacağım, onu da zaman gösterecek.
   <br/>
   <br/>
    Naim'le devamlı görüşüyorsunuz. Tekrar haltere dönmek gibi bir düşüncesi var mı?
   <br/>
   <br/>
   Söyledim ya Naim abinin yükü bana ağır gelir diye. Naim abi haltere dönerse en çok ben sevineceğim. Çünkü benim yüküm hafifleyecek. Kendisiyle sürekli konuşuyoruz bu konuyu. Kendime güveniyorum, yaparım gibisinden konuşuyor ve deneyeceğim diyor ama şu anda kesin kararını vermiş değil. Bana soracak olursanız Naim abi haltere dönerse yine başarılı olur. İnşaallah döner diyorum. Bakalım...
   <br/>
   <br/>
    Naim'den sonra Türk halterinin durumunu nasıl değerlendiriyorsun?
   <br/>
   <br/>
   Türk halteri iyi durumda. Şu andaki sporcuların yaşı çok genç. Mudurnu Tavukçuluk, İzmir Büyükşehir Belediyesi'ne bağlı Tansaş gibi kuruluşlar bize destekte bulunuyorlar. Bir de devlet, önce alıp sonra vermeyi değil de, önce verip sonra almayı düşünürse daha iyi yerlere geleceğiz. Paranın olduğu yerde başarı olur, para olmazsa başarı da olmaz.
   <br/>
   <br/>
   Gücümü kuru fasulyeye borçluyum
   <br/>
   <br/>
    Naim döneminde halter, futbolu bile sollamıştı. Şu anda basının ilgisi nasıl haltere?
   <br/>
   <br/>
   Söylediğiniz gibi Naim abi döneminde haltere müthiş bir ilgi vardı. Televizyonlar, gazeteler haltere geniş yer ayırıyordu. Şimdi ise öyle değil. Finlandiya'daki Dünya Şampiyonasında altın madalya aldım. Bu madalyayı Atatürk'ün ölüm yıldönümü olan 10 Kasım'da kazanmasaydım basında fazla yer alamayacaktım.
   <br/>
   <br/>
    Türk haltercilerinin başarıdan çok doping olayları ile gündeme geldiği bir dönemde dünya şampiyonu oldun. Gücünü neye borçlusun?
   <br/>
   <br/>
   Tayland'daki Dünya Şampiyonası'nda birçok sporcumuzda doping çıktı ama ben bunların birer komplo olduğu kanaatindeyim. Hiç kimse kontrol yapılacağını bile bile doping almaz. Gücümü neye borçlu olduğuma gelince. Benim daha çok et yemem gerekiyor ama on yaşından beri et yemeye zorlandığım için eti hiç sevmiyorum. Sulu ve yağlı yemekleri, özellikle de kuru fasulyeyi çok seviyorum. Gücümü kuru fasulyeye borçlu olduğumu söyleyebilirim.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4433-naim-abinin-yukunu-kaldiramam.html), [web.archive.org (arşiv bağlantısı)](http://web.archive.org/web/20130314032956/http://www.aksiyon.com.tr:80/aksiyon/haber-4433-naim-abinin-yukunu-kaldiramam.html)
