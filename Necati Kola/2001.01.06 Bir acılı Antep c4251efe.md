# Bir acılı Antep

*Necati Kola 2001.01.06*

<div>
 <p class="spot">
  Türk futbolunda söz sahibi olmaya başlayan ve Trabzonspor'un yerini almaya çalışan Gaziantepspor, çalkantılı bir dönem geçiriyor. Yönetim, taraftar, yerel basın, takım ve teknik heyet arasında birlik yok. Fakat herşeye rağmen takımın ligdeki konumu çok iyi. Şampiyonlar Ligi'ne katılan ilk Anadolu takımı olma fırsatını değerlendirip değerlendirmemek G.Antep halkının elinde
 </p>
 <p class="metin">
 </p>
 <img border="0" src="/web/20020325033213im_/http://www.aksiyon.com.tr/2001/318/resimler/bir.jpg"/>
 <p class="metin">
  Gaziantepspor'un Türk futbolunda söz sahibi olma süreci, bundan on bir yıl önce başladı. Derme çatma bir binadan yönetilen, mücadele ettiği İkinci Lig'de hiçbir iddiası bulunmayan, borç içerisinde yüzen ve kayyuma teslim edilmek üzere olan kulübe Gaziantep Büyükşehir Belediyesi Başkanı Celal Doğan sahip çıktı. Kırmızı—Siyahlı takım, 1989—90 sezonunda Birinci Lig'e yükseldi. Gaziantepspor, bir taraftan ligde tutunmaya çalışırken, bir taraftan da tesisleşmeye ve altyapıya önem verdi. Altyapının başına da Fatih Terim döneminde Galatasaray'da çalışan, bu sezon ise Fenerbahçe'nin altyapısının başına geçen Tamer Güney getirildi.
 </p>
 <p class="metin">
  Kırmızı—Siyahlı takım, ilk iki sezonunu düşmekten son anda kurtularak tamamladı. 1992—93 ve 1993—94 sezonlarında biraz daha rahattı. 1994—95 sezonunda ise altyapı, tesisleşme ve akıllı dış transferler meyve vermeye başladı, Sakıp Özberk yönetimindeki G.Antepspor ligi yedinci sırada tamamladı. G.Antepspor Celal Doğan sayesinde büyüyor, Celal Doğan da G.Antepspor sayesinde popülaritesini artırıyordu. Güneydoğu'nun güçlü temsilcisi, sonraki sezonu altıncı, 1996—97 sezonunu da sekizinci sırada tamamladı. Sakıp Özberk, 1997—98 sezonunun ortalarında kötü günler yaşayan Altay'ın cazip teklifine hayır diyemedi ve İzmir'in yolunu tuttu. İzmir ekibi dipten hızla yükselişe geçerken, Altay'ın eski teknik direktörü Mitroviç'e emanet edilen G.Antepspor süratli bir şekilde küme düşme hattına indi ve İkinci Lig'in kapısından averajla döndü. Kırmızı—Siyahlı takım, 1998—99 sezonunda Sakıp Özberk'in yardımcılığını yapan Hüseyin Kalpar'a teslim edildi ve sezon yedincilikle tamamlandı. 1999—2000 sezonunda ise takım tekrar Sakıp Özberk'e emanet edildi. Özberk, G.Antepspor'a tarihinin en büyük başarılarından birini bu sezonda yaşattı. Ligi G.Saray ve Beşiktaş'ın ardından üçüncü sırada tamamlayan Güneydoğu temsilcisi, ilk kez Türkiye'yi UEFA Kupası'nda temsil etme hakkı kazandı.
 </p>
 <p class="arabaslik">
  Tatsızlıklar nasıl başladı?
 </p>
 <p class="metin">
  Sakıp Özberk, 2000—2001 sezonunda takımı ligde ve UEFA Kupası'nda nasıl başarılı yapacağının hayallerini kurarken ummadığı bir ilgisizlikle karşılaştı. Yeni sezon için yönetimden herhangi bir teklif gelmiyor, gönderilecek ve transfer edilecek oyuncular hakkında kendisinin fikri sorulmuyordu. Bir müddet yönetimden teklif bekleyen Özberk, Siirt Jetpaspor'un cazip teklifine hayır diyemedi. Bu durum kamuoyuna 'Sakıp Özberk Gaziantepspor'u bırakarak para için Siirt'e gitti' şeklinde yansıtıldı. Daha sonra Gaziantepspor, teknik direktör Erdoğan Arıca ile anlaştı. Erdoğan Arıca'lı takım, bazen iyi sonuçlar alırken, bazen de istikrarsız bir grafik çiziyordu. Mesela, ligin ilk üç haftasında Bursaspor'la deplasmanda berabere kalıyor, Samsunspor'a kendi evinde fark atıyor, Kocaelispor'u da deplasmanda yeniyordu. Sonra da deplasmanda golsüz berabere kaldığı İspanyol takımı Alaves'e kendi evinde 4—3 yenilerek UEFA Kupası'na ilk turda veda ediyor ve taraftarı çileden çıkarıyordu. Celal Doğan başkanlığındaki yönetim, her ne kadar Beşiktaş İnönü'de, Fenerbahçe de Kamil Ocak'ta mağlup edilmesine rağmen Erdoğan Arıca'ya kötü notunu çoktan vermişti. Arıca, bir bahane bulunup en kısa zamanda gönderilecekti. Yönetimin aradığı bahane, lig maçında Trabzonspor'a deplasmanda 3—1 yenildikten sonra bulundu. Arıca, basın toplantısında Anadolu'nun gururu olduklarını söyledi. Trabzonlu bir gazeteci de (taraftar da demek mümkün) 'Anadolu'nun gururu Gaziantepspor değil, Trabzonspor'dur. Neden böyle düşünüyorsunuz?' deyince, Arıca gazeteciye hakarete varacak sözler söyleyip basın toplantısını terk etti. Gaziantepspor yönetimi hemen yazılı bir açıklama yaparak kendisine yakışmayan bir davranışta bulunan Erdoğan Arıca'nın görevine son verdiklerini kamuoyuna duyurdu. Arıca'nın görevden alınmasından sonra yerel basın yönetim aleyhine yayınlar yapmaya başladı.
 </p>
 <p class="arabaslik">
  Özberk'i severek getirmedik
 </p>
 <p class="metin">
  Erdoğan Arıca görevden alındıktan sonra yerine kim getirilecekti? Siirt Jetpaspor'dan ayrılan Sakıp Özberk boştaydı. Sezon başındaki olaydan dolayı taraftarlar, yönetim ve yerel basın pek istekli olmasa da Özberk göreve getirildi. Asbaşkan Asım Atmaz, Erdoğan Arıca'nın görevine son vermelerinin gerçek sebebini ve Sakıp Özberk'in getirilişini şöyle anlattı: 'Sezona güçlü bir kadroyla başladık ancak ilerleyen haftalarda teknik direktör seçiminin yanlış olduğunu anladık ve arayışlara başladık. Takımın bu duruma düşmesinin tek sorumlusu Erdoğan Arıca'dır. Takımı iyi çalıştırmadı, görevini iyi yapmadı. Bu değişikliği yapmakta bana göre geç bile kalındı. Bana kalsa Antalyaspor, hatta Çaykur Rizespor maçı sonrasında bu değişikliği yapmalıydık. Yine de zararın neresinden dönülse kârdır diye düşünüyorum. Sakıp Özberk'i ise göreve seve seve ve büyük bir arzu ile getirmedik. Sadece Gaziantepspor'un çıkarlarını düşündük. Özberk takımı yakından tanıyordu ve en iyi kondisyonu verebilecek tek isim o idi. Zaman haklı olduğumuzu gösterecek. Kendisi 31 Mayıs'a kadar teknik direktörümüzdür'.
 </p>
 <p class="arabaslik">
  Doğan: Maçlarımızı civar illerde oynarız
 </p>
 <p class="metin">
  Gaziantepspor, Sakıp Özberk'in göreve getirilmesinden sonra Türkiye Kupası maçında Trabzonspor'a elendi, Galatasaray'a da İstanbul'da mağlup oldu. Kırmızı—Siyahlı takım, Celal Doğan'ın yanısıra taraftarların da tribünleri bomboş bıraktığı maçlarda Erzurumspor'u 6—1, Bursaspor'u da 2—1 yendi. Bu karşılaşmaları izleyen az sayıdaki taraftar, bir yandan rakip takımları desteklerken, bir yandan da Gaziantepspor'u protesto etti. Bu olanlardan sonra Basın Sözcüsü Kamil Gereçci ve Başkan Celal Doğan iki ayrı açıklama yaptı. Gereçci, 'Yönetim Kurulu, yapacağı ilk olağan kongreye kadar görevine devam etmektedir. Ancak bu işi daha iyi yapabileceğine inanan adayların çıkması halinde bu görevi hemen devretmeye hazırdır. Başkanımız Celal Doğan, bütün bu olayların ve küfürlü tezahüratların çirkinliğini gözönüne alarak Gaziantepspor'un sezon sonuna kadar iç sahada yapacağı maçlara gitmeme kararı almıştır' derken, Celal Doğan da Gaziantep halkına tehditte bulundu. 'Taraftarlarımız takımı protesto etmeye devam eder veya tribünleri yine bomboş bırakırlarsa Futbol Federasyonu'na baş vurur, ikinci yarıdaki maçlarımızı civar illerde oynarız. Bir Bursa'nın taraftarı bizde olsa yeter. Taraftar dediğin onlar gibi olmalı. Maçın doksan dakika olduğunu asla unutmuyorlar. Maç boyunca takım ve teknik adam için aleyhte tezahürat yapmıyorlar. Maçın sonunu bekliyor ve varsa bir sitemleri o zaman bağırıp çağırıyorlar'.
 </p>
 <p class="arabaslik">
  Özberk: Birlik beraberlik zamanı
 </p>
 <p class="metin">
  Gaziantepspor Teknik Direktörü Sakıp Özberk ise lige verilen arada herşeyin unutulmasını isteyerek bir çağrıda bulundu. 'Lider Galatasaray'ın dört puan gerisinde yer alan Gaziantepspor, herşeye rağmen ligde iyi bir konumda. Geçen yıl ligi üçüncü sırada bitirerek UEFA Kupası'na katılan takımın iskeleti duruyor. Bu sezon transfer edilen oyuncular da kaliteli. Fikstür avantajımız da var. Galatasaray, Trabzonspor, Beşiktaş ve Gençlerbirliği gibi zirveye oynayan takımlarla Gaziantep'te karşılaşacağız. Ben inanıyorum, Gaziantepspor geçen yıl olduğu gibi bu yıl da başarılı bir sezon yaşayacak ve Şampiyonlar Ligi'ne katılan ilk Anadolu takımı olacak. Taraftarlarımızın, başkanımızın ve yerel basınımızın bizimle birlikte olması, desteğini esirgememesi başarımızı artırır'.
 </p>
 <p class="metin">
 </p>
 <p class="metin">
 </p>
 <p class="arabaslik">
  İLK YARIDA GAZİANTEPSPOR
 </p>
 <p class="metin">
  Bursaspor—G.Antepspor	3—3
 </p>
 <p class="metin">
  G.Antepspor—Samsunspor	4—0
 </p>
 <p class="metin">
  Kocaelispor—G.Antepspor	1—2
 </p>
 <p class="metin">
  G.Antepspor—İstanbulspor	0—0
 </p>
 <p class="metin">
  G.Birliği—G.Antepspor	2—0
 </p>
 <p class="metin">
  G.Antepspor—Siirt Jetpa	4—0
 </p>
 <p class="metin">
  Beşiktaş—G.Antepspor	2—4
 </p>
 <p class="metin">
  G.Antep—Yimpaş Yozgat	3—1
 </p>
 <p class="metin">
  Antalyaspor—G.Antepspor	2—2
 </p>
 <p class="metin">
  G.Antepspor—Ç. Rizespor	2—1
 </p>
 <p class="metin">
  Adanaspor—G.Antepspor	0—1
 </p>
 <p class="metin">
  G.Antepspor—F.Bahçe	2—1
 </p>
 <p class="metin">
  A.Gücü—G.Antepspor	1—1
 </p>
 <p class="metin">
  G.Antepspor—Denizlispor	1—1
 </p>
 <p class="metin">
  Trabzonspor—G.Antepspor	3—1
 </p>
 <p class="metin">
  G.Saray—G.Antepspor	2—0
 </p>
 <p class="metin">
  G.Antepspor—Erzurumspor	6—1
 </p>
 <p class="metin">
  G.Antepspor—Bursaspor	2—1
 </p>
 <p class="metin">
  UEFA KUPASI
 </p>
 <p class="metin">
  Alaves—G.Antepspor	0—0
 </p>
 <p class="metin">
  G.Antepspor—Alaves	3—4
 </p>
 <p class="metin">
  TÜRKİYE KUPASI
 </p>
 <p class="metin">
  Akçaabat Sebat—G.Antepspor	0—2
 </p>
 <p class="metin">
  G.Antepspor—Trabzonspor	1—3
 </p>
 <br/>
 <center>
  <a class="anaorta" href="http://web.archive.org/web/20020325033213/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/318/spor/1.htm), [web.archive.org (arşiv bağlantısı)](http://web.archive.org/web/20020325033213/http://www.aksiyon.com.tr:80/2001/318/spor/1.htm)
