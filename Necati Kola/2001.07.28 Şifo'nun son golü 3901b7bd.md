# Şifo’nun son golü

*Necati Kola 2001.07.28*

<div>
 <p class="spot">
  Türk halkının aklına hayaline gelmeyecek ilklere imza atan Fatih Terim'in jübilesi de bir ilkti. 1985 yılında Galatasaray ile Trabzonspor arasında oynanan Terim'in jübile maçında Fenerbahçe Stadı tıklım tıklım dolmuştu. Karşılaşmadan önce İbrahim Tatlıses bir konser vermiş, sonra şöhretler maçı oynanmıştı. Ardından jübile müsabakasının başlama düdüğü çalmıştı ama Fatih Terim ortalıkta görünmüyordu.
 </p>
 <p class="metin">
 </p>
 <img border="0" src="/web/20020112093640im_/http://www.aksiyon.com.tr/2001/347/resimler/sifo.jpg"/>
 <p class="metin">
  Üstelik Galatasaray bir kişi eksikti. Normalde jübile yapacak olan futbolcu ilk on birde yer alır ve karşılaşmanın onuncu dakikasında sahayı arkadaşlarının omzunda terk ederek futbola veda ederdi. Fakat Fatih Terim öyle yapmadı. Karşılaşma oynanırken helikopterle sahaya indi, konfetiler ve alkışlar arasında maça devam etti. Fatih Terim, daha sonra jübilesini şöyle değerlendirdi: 'Bundan sonra futbolcuların benim yaptığımdan daha farklı bir şey yapmaları için harhalde sahaya uçak indirmeleri gerekecek. O da biraz zor olduğuna göre benim jübilemin farklılığı konuşulmaya devam edecek'.
 </p>
 <p class="arabaslik">
  Uçak indirmek mi, Milan'ı getirmek mi?
 </p>
 <p class="metin">
  Bir futbol sahasına uçak indirmek hakikaten imkansızdı; ama bir Türk futbolcunun jübilesine dünyanın en büyük beş kulübünden biri olan Milan'ın gelmesi de en az stadyuma uçak indirmek kadar zordu. Fatih Terim'in jübilesinden bu yana tam on altı yıl geçti ve bir Türk futbolcunun jübilesine Milan gibi bir takımın gelmesi hayali sonunda gerçek oldu. Emektar kaptan Şifo Mehmet'in önümüzdeki cumartesi günü yapılacak olan jübilesi, Beşiktaş ile Fatih Terim yönetimindeki Milan'ın karşı karşıya gelmesiyle unutulmazlar arasındaki yerini alacak. Peki, Milan gibi bir takımı Şifo Mehmet'in jübilesine çeken şey neydi? Pek tabii ki jübile gelirinin tamamının eğitime aktarılacak olması...
 </p>
 <p class="arabaslik">
  Eğitim gönüllülerinden Şifo'ya teklif
 </p>
 <p class="metin">
  Futbolu geçtiğimiz sezon bırakan Şifo Mehmet, taraftarların rağbet edeceği görkemli bir jübilenin planlarını yapıyordu. Tam bu sırada Türkiye Eğitim Gönüllüleri Vakfı'ndan bir teklif geldi. Şifo Mehmet de bu teklifi, yani jübile gelirinin tamamını eğitime bağışlama teklifini kabul etti. Emektar kaptanın bu düşüncesi kamuoyu tarafından da oldukça olumlu karşılandı. Peki, bu jübilede Beşiktaş kiminle oynayacaktı? Şifo Mehmet'in aklına ilk gelen takım Milan oldu. Fatih Terim, Kırmızı— Siyahlı takıma imzayı daha yeni atmıştı ve önümüzdeki sezonun planlarını yapmaya çoktan başlamıştı. Şifo Mehmet durumu Fatih Terim'e iletti. Terim de Milan İkinci Başkanı Galiani'ye bu projeden bahsetti. Galiani, geliri eğitime muhtaç çocuklara bağışlanacak bir jübileye seve seve gelebileceklerini belirtince de her iki takım açısından uygun takvim belirlendi. Şifo Mehmet'in jübile maçı, 4 Ağustos 2001 tarihinde Beşiktaş İnönü Stadı'nda oynanacaktı.
 </p>
 <p class="arabaslik">
  Farklı jübile böyle olur işte
 </p>
 <p class="metin">
  Takvim belli olur olmaz Şifo Mehmet jübilenin hazırlıklarına başladı. Bir taraftan davetiyeler bastırılıyor, bir taraftan da tanıtım kampanyası hazırlanıyordu. Bu kampanya çerçevesinde hazırlanan ve televizyonlarda gösterilen tanıtım filmi oldukça ilginçti. UEFA Asbaşkanı Şenes Erzik, spordan sorumlu Devlet Bakanı Fikret Ünlü, sanatçı Yılmaz Erdoğan, sanatçı Hülya Avşar, sanatçı Müjdat Gezen, sanatçı Meltem Cumbul, TSYD Başkanı Attila Gökçe, Şifo Mehmet'in takım arkadaşları Metin Tekin, Ali Gültiken ve Tayfur Havutçu, Fenerbahçe kalecisi Rüştü Rençber, basketbolcu İbrahim Kutluay, Beşiktaş Başkanı Serdar Bilgili, Galatasaray eski Başkanı Faruk Süren ve tabii ki Fatih Terim, siyah— beyaz kaşkollarla sıraya geçip Türkiye'nin aydınlık geleceği için bilet alıyorlardı. Rıdvan Dilmen ve Tanju Çolak gibi yıldızların jübilesinin bile oldukça sönük geçtiği dikkate alındığında Şifo Mehmet'in vedası hakikaten görkemli olacaktı. Üstelik bekar olmasına rağmen çocukları çok seven Mehmet Özdilek, 'Jübilenin geliriyle çocuk hastanesi yaptıracağım' deyip, sonra da paraları toplayarak ortadan kaybolan Toni Schumacher (Fenerbahçe'nin eski kalecisi) gibi yapmayacaktı.
 </p>
 <p class="arabaslik">
  'Şifo' lakabını Maraşlılar taktı
 </p>
 <p class="metin">
  1 Nisan 1966 tarihinde Samsun'da doğan Mehmet Özdilek, futbola on altı yaşındayken Samsun Ladikspor'da başladı. Onun yeteneğini ilk keşfeden kulüp Kahramanmaraşspor oldu. Mehmet Özdilek, iki yıl amatör olarak top koşturduktan sonra kendini profesyonel bir kulüpte bulmuştu. Dört yıl Kahramanmaraşspor formasını giyen Özdilek, 1987—88 sezonunda müthiş bir performans gösterdi. O sezon 29 golle 2. Lig gol kralı olan ünlü futbolcu, Kahramanmaraşspor'un 1. Lig'e yükselmesinde en fazla rol oynayan isim oldu. Mehmet Özdilek'e 'Şifo' lakabı da Kahramanmaraşlılar tarafından o yıl takıldı. Özdilek, futbol stiliyle dönemin Belçikalı yıldızı Enzo Scifo'ya çok benziyordu çünkü.
 </p>
 <p class="arabaslik">
  Beşiktaş'ın beyniydi
 </p>
 <p class="metin">
  Şifo Mehmet, Kahramanmaraşspor'u 1. Lig'e taşığı sezon üç büyüklerin transfer listesine girdi. Onu en çok isteyen kulüp ise Beşiktaş'tı. Şifo, 1988—89 sezonunda siyah— beyazlı formayı giymeye başladı. Başarılı futbolcu, hücuma yönelik orta saha oynuyor, takımı yönlendiriyor, gol atıyor ve attırıyordu. Beşiktaş formasıyla çıktığı 1. Lig maçlarında toplam 129 gol attı ve Türk futbol tarihinde yüz gol barajını aşan 21 futbolcudan biri oldu. Tam 13 yıl Beşiktaş formasını giyen Şifo Mehmet, Türkiye Kupası maçlarında 9, Avrupa maçlarında da 7 gol attı. Bugüne kadar 19 hocayla çalışan ünlü futbolcu, 7 kez Olimpik Milli Takım, 10 kez Ordu Milli Takım, 31 kez de A Milli Takım formasını giydi. 1991 yılında yılın futbolcusu seçilen, Beşiktaş formasıyla 4 lig şampiyonluğu, 4 Türkiye Kupası, 4 Cumhurbaşkanlığı Kupası, 2 de Başbakanlık Kupası sevinci yaşayan Şifo, futbolculuk yaşantısının son dönemlerinde sıkıntılı günler de geçirdi. Artık otuzunu geçmişti ve yaşlı muamelesi görüp maçları yedek kulübesinden izliyordu. Toshack döneminde Bursaspor'a gönderilmesi gündeme geldi ama o kabul etmedi. Aynı durum Scala geldiğinde de yaşandı ama sezon sonunda futbolu bırakıp Beşiktaş formasıyla jübile yapacağı için takımda kaldı.
 </p>
 <p class="arabaslik">
  İki hedefi var: Evlilik ve antrenörlük
 </p>
 <p class="metin">
  Şifo Mehmet'e şu günlerde en çok yöneltilen iki soru şu: 'Ufukta evlilik var mı?', 'Bundan sonra ne yapacaksın?' Şifo, ilk soruya şöyle cevap veriyor: 'Yaşım otuz beş. Evlenmek için oldukça geç kalmış sayılıyorum; fakat sırf evlenmek için de evlenilmez. Bazen bekar olmak çok büyük avantajlar sağlıyor ama uygun birini bulduğumda da hemen evleneceğim'. Ünlü futbolcu, ikinci soruya da şu cevabı veriyor: 'En büyük hedefim Fatih Terim gibi bir teknik direktör olmak. Kendime onu örnek alıyorum ve inşaallah onun gibi başarılı olurum. Jübileden sonra antrenörlük kursu için İngiltere'ye gideceğim. Bir buçuk yıl kadar eğitim gördükten sonra da Türkiye'ye dönüp takım çalıştıracağım'.
 </p>
 <p class="metin">
 </p>
 <p class="arabaslik">
  19 YILDA 19 HOCA
 </p>
 <p class="metin">
  Samsun Ladikspor (1982— 1984): Ömer Makaracı, Ekrem Yılmaz
 </p>
 <p class="metin">
  Kahramanmaraşspor (1984— 1988): Mehmet Babalık, Abdullah Turgut, Yücel İldiz, Enver Ürekli
 </p>
 <p class="metin">
  Beşiktaş (1988— 2001): Gordon Milne, Christoph Daum, Rasim Kara, Benjamin Toshack, Fuat Yaman, Karl Heinz Feldkamp, Peter Briegel, Nevio Scala
 </p>
 <p class="metin">
  Milli Takımlar: Erol Tok, Tınaz Tırpan, Mustafa Denizli, Sepp Piontek, Fatih Terim
 </p>
 <p class="metin">
 </p>
 <p class="arabaslik">
  ŞİFO'NUN KARİYERİ
 </p>
 <p class="metin">
  Kahramanmaraşspor'da 29 golle gol krallığı ve 2. Lig şampiyonluğu. Beşiktaş'ta 4 şampiyonluk, 4 Türkiye Kupası, 4 Cumhurbaşkanlığı Kupası, 2 Başbakanlık Kupası, 1 kez de yılın futbolcusu seçilme sevinci. Beşiktaş adına 1. Lig'de 129 gol atarak yüz gol barajını aşma başarısı. 7 kez Olimpik Milli Takım, 10 kez Ordu Milli Takım, 31 kez de A Milli Takım formasını giyme şerefi. Olimpik Milli Takım'da 2, Türkiye Kupası maçlarında 9, Avrupa maçlarında 7 gol.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020112093640/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/spor/1.htm), [web.archive.org (arşiv bağlantısı)](http://web.archive.org/web/20020112093640/http://www.aksiyon.com.tr:80/2001/347/spor/1.htm)
