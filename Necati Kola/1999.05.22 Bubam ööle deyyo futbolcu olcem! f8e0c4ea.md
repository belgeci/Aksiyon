# Bubam ööle deyyo, futbolcu olcem!

*Necati Kola 1999.05.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Konu futboldan açıldığında, potansiyel futbolcu olarak dünyaya gelen ancak yeşil sahalarda top koşturamadan kendini zorlu hayat mücadelesinin içinde bulan her Türk insanının dilinden iki çeşit bahane sıralanır.
  </font>
 </div>
 <div id="newsText">
  <font class="detail-text">
   Birincisi: "Gençliğimde çok süper top oynuyordum. Mahallede herkes bu kesin futbolcu olur, diyordu. Fenerbahçe'den bile teklif geldi ama babam izin vermedi. İzin verseydi şu anda en iyi futbolculardan biri ben olurdum." İkincisi: "Sen benim şimdi böyle olduğuma bakma. Çocukken tekniğim çok iyiydi ama beni keşfeden olmadı. Bir kulüpten lisans çıkartabilseydim İstanbul takımlarına kesin transfer olurdum."
   <br/>
   <br/>
   Günümüzde meşin yuvarlağın peşinden koşturanlar öyle çok para kazanır oldu ki, babalar, ne kadar ayakkabı eskitirlerse eskitsinler, çocuklarının futbolcu olmasına mani olmuyor, aksine destekliyorlar artık. Çocuğunun kolundan tutan ebeveyn, soluğu en yakın kulübün altyapısında alıyor. Fakat, Avrupa'nın en iyi kulüplerinden Bayern Münih'in Başkanı Franz Backenbauer, 'Oğlumu kesinlikle Bayern Münih'in altyapısına vermem' diyor. Sebebi ise altyapıların fabrika gibi çalışması, tek tip futbolcu üretmesi, çocukların kendi yeteneklerini ortaya koyma fırsatı bulamaması. Genç Milli Takımlar Teknik Direktörü Serpil Hamdi Tüzün de Backenbauer ile paralel görüşler ileri sürüyor: "Sanayileşmeyle birlikte bütün dünyada sokak futbolu bitti. Boş arsalara gökdelenler dikildi, sokaklar otopark haline geldi. Kulüplerin altyapısındaki çocuklar ise yarışma havası içerisinde yetiştiriliyor. Çocukların kendi yeteneklerini ortaya koyabilecekleri bir ortam maalesef yok."
   <br/>
   <br/>
   Mahalle99 Bücürs League!
   <br/>
   <br/>
   Aslında var. Türkiye Futbol Federasyonu Akdeniz Bölge Müdürü Sadık Deda tarafından ortaya atılan ve yoğun gayretler sonucunda ilki Antalya'da gerçekleştirilen mahalleler arası futbol turnuvasında çocuklar kabiliyetlerini ortaya koyma imkanı buldu ve sokak aralarındaki yetenekli minikler keşfedildi.
   <br/>
   <br/>
   Bu turnuvayı organize etmeden önce tüm mahalle muhtarlarına şöyle bir çağrı yapıldı: "Yarışmacı baskısından uzak, özgür futbolcuyu ve yeteneği ön plana çıkarmak, semtlerdeki boş alanları değerlendirme amacıyla Akdeniz Üniversitesi ve futbolun tüm birimleriyle işbirliği içerisinde mahallelerde 12 13 yaş gruplarından oluşan geniş çaplı futbol turnuvası düzenleme ve geleneksel hale getirme hareketine destek olmaları gayesiyle merkez mahalle muhtarlarıyla düzenlenen toplantı Büyükşehir Belediyesi Nikah Salonu'nda yapılacaktır."
   <br/>
   <br/>
   Mahalle muhtarları, sıradan bir turnuvanın bu kadar ciddi bir şekilde düzenlenmesini ilk önce anlayamamışlar. Bazıları toplantıya gelmese de 147 muhtara turnuvanın önemi anlatılmış. Bazı mahalleler bir, bazı mahalleler iki takımla turnuvaya iştirak etmiş ve organizasyon tamamen doğal olan 23 mahalle sahasında düzenlenmiş. Turnuva sonunda bin 183 çocuk arasından en iyi 50 çocuk belirlenmiş ve tüm özellikleriyle Futbol Federasyonu'nun bilgisayarına kaydedilmiş.
   <br/>
   <br/>
   F.Bahçe G.Saray maçından daha zevkli
   <br/>
   <br/>
   Aksiyon Dergisi olarak geçen hafta sonunda bu elli yetenekli çocuğu Antalya'da biraraya getirdik ve tamamen tabii bir ortamda maç yaptırdık. Futbol Federasyonu Akdeniz Bölge Müdürü Sadık Deda ve Akdeniz Üniversitesi Spor Akademisi Öğretim Üyesi Abdullah Tanyolaç'la birlikte bu minikleri seyrederken birbirinden ilginç hareketleri, birbirinden ilginç çalımları zevkle izledik. Sadık Deda, "İnanın ki çocukların maçlarını seyrederken F.Bahçe G.Saray maçından daha fazla zevk alıyorum" dedi sarışın bir çocuk tam önümüzde müthiş bir rövaşata yaptıktan sonra.
   <br/>
   <br/>
   Sadık Deda, bu turnuvanın kesinlikle yarışma havası içerisinde gerçekleşmediğini, maçlarda skorun ön plana çıkmadığını ve çocukların yeteneklerini özgürce ortaya koyduklarını söyledi: "Turnuvayı kalelerin bile taş olduğu tamamen tabii sahalarda düzenledik. Çöp dökülen, otopark olarak kullanılan veya hurda kamyonların, otobüslerin atıl vaziyette bırakıldığı arsaları temizledik, düzenledik ve sadece çocukların hizmetine sunduk. Şu anda bu arsalara mahalle sakinleri de sahip çıkıyor, kimse çöp dökemiyor, arabalarını park edemiyor. Beşerli gruplardan oluşan takımlar, dört ayrı hoca tarafından ayrı ayrı izlendi ve her çocuğa attığı gole, çalıma ve pasa göre ayrı ayrı puanlar verildi. En fazla puan toplayan elli çocuk belirlendi, bilgisayarımıza kaydedildi ve ileride kulüplerin altyapılarına kazandırılacaklar. Şu anda çevre il ve ilçelerden de talep geliyor. Sponsor bulup bu turnuvayı önümüzdeki aylarda daha geniş bir şekilde düzenleyerek Türkiye çapına yayılmasını sağlayacağız. Türk futbolunun kurtuluşu bu turnuvalarda çünkü."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6A8E1AA891F75EBDDAE94530AE178D93?newsId=5103), [web.archive.org (arşiv bağlantısı)](http://web.archive.org/web/20141001011748/http://www.aksiyon.com.tr:80/aksiyon/newsDetail_getNewsById.action;jsessionid=6A8E1AA891F75EBDDAE94530AE178D93?newsId=5103)
