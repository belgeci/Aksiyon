# Siyasetin çürüttüğü spor tesisi

*Necati Kola 1999.03.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul'un tarihi surlarının Silivrikapı kısmında kaderine terk edilen spor salonu, siyasi beklentiler ve vaadler nedeniyle temeli atılan, kaba inşaatı bittikten sonra da hizmete girmeyi bekleyen Türkiye'deki yüzlerce tesisten sadece bir tanesi.
  </font>
 </div>
 <div id="newsText">
  <font class="detail-text">
   Fatih Belediyesi'ne ait Silivrikapı Spor Salonu'nun, 1986 yılında zamanın İstanbul Büyükşehir Belediye Başkanı Bedrettin Dalan tarafından temeli atıldığında, ancak on beş yıl sonra hizmete girebileceği hiç mi hiç düşünülmüyordu. Yüzme havuzu ve masa tenisi salonundan oluşan ve bin seyirci kapasiteli olarak düşünülen bu spor salonu, en geç iki sene içerisinde bitirilecek, üç tarafı denizlerle çevrili olduğu halde yüzücü yetiştiremeyen Türkiye'nin yeni nesli burada yüzme öğrenecek ve gençler boş vakitlerini sporla değerlendirerek kahve köşelerinden uzaklaşacaklardı. Ama olmadı...
   <br/>
   <br/>
   Temelini at, gerisine karışma!
   <br/>
   <br/>
   Türkiye'nin dört bir yanında yarım kalmış tesislerin çoğalmasına sebep olan 'bir önceki yönetimin icraatlarını devam ettirmeme' hastalığı, Silivrikapı Spor Salonu'nun inşaatı sürecinde de kendini gösterdi. Nurettin Sözen'in İstanbul Büyükşehir Belediye Başkanı olduğu sonraki beş yılda, Bedrettin Dalan döneminde temeli atılan ancak bitirilemeyen hiçbir tesise dokunulmadı ve kaderine terk edildi. O zamanın rakamlarıyla milyonlar harcanarak temeli atılan, kaba inşaat aşamasında da çürümeye terk edilen Gaziosmanpaşa, Okmeydanı ve Silivrikapı'daki spor tesisleri bunlardan sadece birkaçıydı.
   <br/>
   <br/>
   Erdoğan dönemi, atılım dönemi
   <br/>
   <br/>
   Nurettin Sözen'den sonra İstanbul Büyükşehir Belediye Başkanı seçilen Recep Tayyip Erdoğan, icraat planlarını açıklarken, yarım kalmış tesislerin de bitirileceğini belirtiyor, Türkiye'nin kalkınması için önceki yönetimlerin icraatlarının devam ettirilmesinin çok önemli olduğunu söylüyordu.
   <br/>
   <br/>
   Sporcu bir geçmişi olan Erdoğan, diğer icraatlarının yanı sıra sportif icraatlara da çok büyük önem verdi. İstanbul'un çeşitli yerlerinde yarım yamalak işletmeye açılan tesisleri tam kapasiteye ulaştıran Recep Tayyip Erdoğan, yarım kalmış spor komplekslerini de hızla tamamlayarak belirlenen tarihte halkın hizmetine sundu. Okmeydanı'ndaki spor kompleksine Avrupa şampiyonu boksörümüz Cemal Kamacı'nın ismi, Gaziosmanpaşa'daki tesislere de Avrupa, dünya ve olimpiyat şampiyonu güreşçimiz Hamza Yerlikaya'nın ismi verildi. Bu büyük tesislere yaşayan sporcuların isminin verilmesinin amacı ise genç sporcuları teşvik etmekti.
   <br/>
   <br/>
   Silivrikapı niçin kaderine terk edildi?
   <br/>
   <br/>
   Silivrikapı Spor Salonu temelinin atıldığı tarihin üzerinden 12 hükümet, üç belediye başkanı geçmesine rağmen niçin tamamlanamadı peki? Tamamlanamadı çünkü, bu salon Fatih Belediyesi'ne aitti ve belediyenin bütçesi bu salonu tamamlamak için yeterli değildi. İstanbul Büyükşehir Belediyesi ile Fatih Belediyesi'nin başkanlarının farklı partilerden olması da işbirliğini güçleştirdi. İstanbul Büyükşehir Belediyesi bu salonu tamamlamak için Fatih Belediyesi'nden talepte bulundu, Fatih Belediyesi ise siyasi rant kaybına uğrayacağı ve Recep Tayyip Erdoğan'a oy kazandıracağı gerekçesiyle bu talebe bir türlü sıcak bakmadı. Daha sonra ise salon Gençlik ve Spor Genel Müdürlüğü'ne devredildi.
   <br/>
   <br/>
   Seçkiner: Hemen tamamlattıracağım
   <br/>
   <br/>
   55. Hükümet'in Spordan Sorumlu Devlet Bakanı Yücel Seçkiner amatörler için yapılan ve Milliyet gazetesi eski Spor Müdürü Namık Sevik'in adının verildiği stadın açılışını yaparken, spor yazarı Kahraman Bapçum yüz metre ilerideki Silivrikapı Spor Salonu'nun içler acısı halini göstererek, 'Sayın Bakanım, en kısa zamanda bu salonun da bitirilmesini istiyoruz' dedi. Seçkiner de 'Orayı hemen tamamlattıracağım' diyerek söz verdi. Söz verdi vermesine ama aradan bir yıl geçmesine rağmen salonun tamamlanması için herhangi bir girişim olmadı.
   <br/>
   <br/>
   Daha sonra Buz Sporları Federasyonu bu salona talip oldu. Gençlik ve Spor Genel Müdürlüğü ile Buz Sporları Federasyonu arasında bir anlaşma imzalandı. Anlaşmaya göre yüzme havuzu iptal edilecek, yerine de olimpik buz pisti yapılacak. Salon, Ekim 1998 tarihinde Gürsa İnşaata ihale edildi. Şu ana kadar yapılan çalışmalarda sadece havuza toprak dolduruldu. Pistin olimpik hale getirilmesi için ise önce çatı sökülecek, sonra da tribünün karşısındaki duvar yıkılarak salonun eni üç metre daha genişletilecek. Bu tesis tamamlanırsa, Galeria'daki küçücük pistte antrenman yapan ve yarışmalar için Ankara'ya gitmek zorunda kalan buz sporcularımız daha geniş ve modern bir salona kavuşmuş olacaklar.
   <br/>
   <br/>
   Ne zaman biteceği hâlâ belli değil
   <br/>
   <br/>
   Peki, Silivrikapı Buzpateni Salonu ne zaman hizmete girecek? İstanbul Gençlik ve Spor İl Müdürü Vedat Bayram, paralarının olmadığını belirterek, sponsorların ve Buz Sporları Federasyonu Başkanı Abdülkadir Dökmeci'nin kurduğu vakfın da katkılarıyla bu tesisin en geç Mart 2000'de hizmete gireceğini iddia ediyor. Gürsa İnşaat'ın mimarları ise on üç yıldır tamamlanamayan tesisin ne zaman biteceğini kestiremiyorlar, 'Devlet işi belli olmaz. İki yıldan önce biteceğini zannetmiyoruz' diyerek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A97EA74C982BF9BF9040F621645C44DF?newsId=4900), [web.archive.org (arşiv bağlantısı)](http://web.archive.org/web/20130521045641/http://www.aksiyon.com.tr:80/aksiyon/newsDetail_getNewsById.action;jsessionid=A97EA74C982BF9BF9040F621645C44DF?newsId=4900)
