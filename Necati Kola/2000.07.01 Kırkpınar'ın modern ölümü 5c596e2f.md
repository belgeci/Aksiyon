# Kırkpınar'ın modern ölümü

*Necati Kola 2000.07.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geleneksel organizasyonlarımızın en başında gelen ve bu yıl 639'uncusu tertiplenen Tarihi Kırkpınar Yağlı Pehlivan Güreşleri için davulcular tokmağı sallamaya, cazgırlar da pehlivanları 'Allah Allah' nidalarıyla çayıra salmaya başladı.
  </font>
 </div>
 <div id="newsText">
  <font class="detail-text">
   Edirne Sarayiçi'ndeki tarihi organizasyon, yağ kokusunun çayır kokusunu bastırdığı şu günlerde ayrı bir heyecanla, ayrı bir övünçle düzenlenmeye devam ediliyor. Fakat dünyanın en eski spor organizasyonlarından biri olmasıyla övündüğümüz Kırkpınar'ın orijinalliğini her geçen yıl biraz daha yitirdiği de bir gerçek. Milli ve dini duygularla bezenip insanları coşturan, fiziğe olduğu kadar ruha da hitap eden, ağalık kurumuyla bugünkü sponsorluğun temelini oluşturan bu geleneksel sporumuzun orijinalliğini ne kadar koruduğu ise biraz tartışmalı.
   <br/>
   <br/>
   Asırlardır düzenlenegelen Kırkpınar Yağlı Pehlivan Güreşleri sıradan bir organizasyon değil. Kökeni efsanelere dayanıyor. Orhan Gazi'nin Rumeli'yi ele geçirmek üzere düzenlediği seferler sırasında, öncü birlik vazifesi gören Süleyman Paşa komutasındaki kırk yiğit, görevlerini tamamladıktan sonra geri dönerken şimdi Yunanistan sınırları içerisinde yer alan Sımavina'da mola verdiklerinde güreşe tutuşuyorlar. Günlerce süren güreşlerde bir çiftin yenişemediği görülüyor. Daha sonra, bir Hıdrellez gününde Ahırköy Çayırı'nda yine aynı çift yeniden güreşe tutuşuyor. Gece yarısına kadar süren güreşte ikisinin de soluğu kesiliyor ve oracıkta yığılıp kalıyorlar. Arkadaşları da onları bir incir ağacının altına gömüyor. Yıllar sonra arkadaşlarının mezarı başına gelen yiğitler, burada gür bir pınarın fışkırdığını görüyorlar. Halk da orada yatanların kırklardan, yani ermişlerden olduğuna inanıyor ve yöre Kırklarpınarı olarak adlandırılıyor. Yiğitlerin anısına her Hıdrellez'de burada yapılmaya başlayan güreşler zamanla gelenekselleşip günümüze kadar geliyor.
   <br/>
   <br/>
   Güreş, eskiden güreşti
   <br/>
   <br/>
   Peki, günümüze kadar ulaşan, Cuma namazından sonra dualarla başlayan, cazgırıyla, ağasıyla, davulcularıyla, peşreviyle nostaljik bir görünüm arz eden Tarihi Kırkpınar Güreşleri orijinalliğini ne kadar koruyor? Ya da insanlar Kırkpınar'ın ifade ettiği maneviyatın ne kadar farkındalar? Güreş otoritelerinin görüşü, ne yazık ki menfi yönde. Yaşlı güreşseverlerin görüşü de pek farklı değil: 'Güreş eskiden güreşti. Saati, hilesi milesi yoktu. Pehlivanlar mertti, meydan er meydanıydı... Neler seyrettik biz, neler...'
   <br/>
   <br/>
   Ömrünün neredeyse tamamını er meydanlarında geçiren, kendisini ata sporumuzun yaşayan tarihi olarak da adlandırabileceğimiz Yeni Şafak Gazetesi Spor Yazarı ve Dünya Güreş Yazarları Birliği Başkanı Ali Gümüş, tarihi Kırkpınar güreşlerinin gittikçe aslından uzaklaştığını ve orijinalliğini kaybettiğini belirtiyor. 'Töreler yaşadıkça milletler de yaşar' diyen Ali Gümüş, 'İngiltere Kraliçesi saraya hâlâ atlı arabayla geliyor. Bu geçmişin gücünü ve izini günümüze taşımak içindir' diyor ve ekliyor. 'Maalesef biz en eski spor organizasyonumuzun orijinalliğini koruyamıyor, tanıtımını yapamıyoruz. Dünyada hem fiziğe, hem ruha hitap eden başka bir spor yok. Her hareketi dini öğelerle ve yiğitlik, kardeşlik, büyüğe saygı, küçüğe sevgi töreleriyle bezeli olan ata sporumuzu benimseyemedik, benimsetemedik ve yabancılardan kapma sporları baş tacı ettik'.
   <br/>
   <br/>
   Kırkpınar, Hıdrellez'de düzenlenmeli
   <br/>
   <br/>
   Gazeteci Ali Gümüş, otuz yıl öncesine kadar Hıdrellez'de (Mayıs ayının ilk haftasında) yapılan Kırkpınar güreşlerinin, medyanın diğer sporlara önem vermesinden dolayı temmuz sıcağına kaydırıldığını da üzülerek anlatıyor. Gümüş, gazetecilerin güreşleri izlemesi ve Kırkpınar'ın sayfalarda daha fazla yer almasını sağlamak için böyle bir yola başvurulduğunu belirtiyor. 'Oysa, böylesine büyük bir organizasyonu takip etmek için meslektaşlarımız liglerin ve olimpiyatların bitimini beklememeli. Tarihi Kırkpınar Güreşleri, eskiden olduğu gibi yeniden Hıdrellez'de yapılmalı. Hem pehlivan ve seyirciler temmuzun o sıcağında kavrulmaz, hem de Kırkpınar'ın orijinalliği korunmuş olur'.
   <br/>
   <br/>
   Ali Gümüş, Kırkpınar'ın yozlaşan diğer yanlarını da şöyle sıralıyor: 'Kırkpınar, güreşin fışkırdığı yerdir. Onun için buradaki herşey mükemmel olmalı. Maalesef güreşler eskisi gibi kıran kırana (yenen yenene) geçmiyor. Bazı pehlivanlar rakibinden para alarak yeniliyor. Hakemler ise taraf tutuyor, kuralarda dolaplar dönüyor. Ellerine bir rakam saklıyorlar, torbadan çekiyormuş gibi yapıp milleti kandırıyorlar. Dürüst spor için eskiler canlarını verirdi. Diğer yandan güreşlerin otuz dakikayla sınırlandırılması da yanlış. Bu süre içerisinde yenişmek mümkün değil. Ayrıca pehlivanlara lisans uygulaması ve başpehlivanlık güreşlerinde sekiz tane seribaşının belirlenmesi de doğru değil. Adı üstünde er meydanı. Kendine güvenen çıkıp güreşmeli. Bir de eskiden güreşçilere ayrım yapılmaz, alkış olmazdı. Şimdi seyirciler illere göre gruplara ayrıldı. Kendi pehlivanlarını alkışlarken, rakiplerini de yuhalıyorlar'.
   <br/>
   <br/>
   Kırkpınar'a siyaset karıştı
   <br/>
   <br/>
   AraştırmacıYazar Oral Onur da Kırkpınar'ın otantik görüntüsünün kaybolduğunu söylüyor. 'Son yıllarda Kırkpınar siyasilerin akınına uğradı, yolundan saptı ve milyarlarca para harcayan ağa tamamen sembolik bir şekilde Kırkpınar'da yer almaya başladı. Yönetmelik siyasilere göre ayarlanınca da başpehlivanlık güreşlerinin süresi kısıtlandı, Kırkpınar'dan zevk almak isteyenlere set vuruldu. Hatta, Cumhurbaşkanı'nın da izlemesi nedeniyle başpehlivanlık güreşleri saat 15.00'te bitirilir oldu. Aslında örf ve adetlerimizin bir devamı olması gerekirken, biraz politika, biraz da "adam sen de" cilikle eski Kırkpınar'ı arar olduk'.
   <br/>
   <br/>
   Güven: Kırkpınar Yunanistan'da yapılmalı
   <br/>
   <br/>
   Kırkpınar'ın aslına döndürülmesi gerektiğini belirtenlerden biri de Gazi Üniversitesi Beden Eğitimi ve Spor Yüksek Okulu Öğretim Görevlisi Özbay Güven. Kırkpınar'la ilgili yaptığı araştırmalarla tanınan Güven, yetkililere ilginç bir öneri sunuyor. "Kurtuluş Savaşı'na kadar Kırkpınar güreşleri bugün Yunanistan sınırları içinde yer alan Sımavina'da (OrtaköySarıhızır köyleri arasında) yapılıyordu. Kurtuluş Savaşı'ndan sonra bu köyler Yunanistan sınırları içinde kaldığından Kırkpınar müsabakaları Edirne Sarayiçi'nde yapılmaya başlandı. Kırkpınar'ın gerçek yerinde yapılması için devletin Yunanistan hükümetiyle temasa geçmesi gerekir'.
   <br/>
   <br/>
   Ayık: Er meydanından şikeyi kazıyacağız
   <br/>
   <br/>
   Güreş Federasyonu Başkanı Ahmet Ayık ise Kırkpınar'daki en büyük yozlaşmanın şike olduğunu belirtiyor ve bunun önüne geçebilmek için sert tedbirler alacaklarını söylüyor. Türk milletinin yağlı pehlivan güreşlerine büyük değer verdiğini belirten Ahmet Ayık, 'Er meydanında maalesef sadece maddi çıkarı için boy gösterenler, para karşılığında rakibine kasten yenilenler var. Yağlı pehlivan güreşlerinin en önemli sorunu şikedir. Bunu önlemek için bir komite kurulacak, suçlu bulunan Ceza Kurulu'na sevk edilecek ve gerekirse şike yapan pehlivanların bir daha Kırkpınar'da güreşmelerine izin verilmeyecek' diyor.
   <br/>
   <br/>
   Evet, Tarihi Kırkpınar Güreşleri'nin Cuma namazından sonra dualarla başlaması, ağanın geleneksel elbiselerle dolaşması, cazgırların pehlivanları 'Allah Allah' nidalarıyla çayıra salması ve pehlivanların peşrevle ısınması orijinalliğinin korunduğunu göstermeye yetmiyor. Kırkpınar'ın ne kadar yozlaştığını anlatmak için şu iki örnek yeterli sanırım. Birincisi, tarihi Sarayiçi'nde ve hemen yanı başındaki şehitliğin dibinde içkinin su gibi tüketilmesi. İkincisi de Merhum Hüseyin Şahin Ağa'nın şu sözü: "Tarihi Kırkpınar Güreşleri'ne hizmet etmek için bu kadar para ve emek harcıyorum, yemek veriyorum, bugüne kadar Edirne'den bir Allah'ın kulu çıkıp da 'Buyur Ağam, sana bir yemek ikram edelim' demedi".
   <br/>
   <br/>
   email: kolaca@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=016372F355B53B18632B271669BFD4C1?newsId=6311), [web.archive.org (arşiv bağlantısı)](http://web.archive.org/web/20140614062526/http://www.aksiyon.com.tr:80/aksiyon/newsDetail_getNewsById.action;jsessionid=016372F355B53B18632B271669BFD4C1?newsId=6311)
