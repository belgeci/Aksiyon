# Anadolu kaplanları santrada

*Necati Kola 2000.01.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Öğretmen ve öğrencilerden oluşan Pendikspor'un trilyonluk futbolculardan kurulu Fenerbahçe'yi yenmesi gibi sürpriz neticeler ortaya çıksa da genelde zengin kulüplerin veya sırtını büyük firmalara dayayan takımların başarılı oldukları bir gerçek.
  </font>
 </div>
 <div id="newsText">
  <font class="detail-text">
   Playoff'a yükselme başarısı gösteren 2. Lig takımlarına şöyle bir göz attığımızda büyük şirketlerin başarıya etkisini bariz şekilde görmek mümkün. Faaliyet gösterdikleri şehrin takımını satın alarak spora da çok büyük katkılarda bulunan Anadolu kaplanları, maddi sıkıntı içerisindeki rakiplerini geride bırakarak 1. Lig yolunda iddialı adımlarla ilerliyorlar. 22 Ocak'ta başlayacak olan Playoff heyecanı, Anadolu kaplanlarının mücadelesi şeklinde geçecek adeta: Kombassan Konyaspor, Konya Endüstrispor, Yimpaş Yozgatspor, Siirt Jetpaspor ve Kayserispor (İstikbal Mobilya).
   <br/>
   <br/>
   Kombassan, Trabzon'un
   <br/>
   <br/>
   yerini alacak
   <br/>
   <br/>
   Türkiye, Avrupa ve Amerika Birleşik Devletleri'ndeki yatırımlarıyla adından sık sık söz ettiren Kombassan Holding, iki yıl önceki kongrede, valiliğe devredilmek üzere olan Konyaspor'a Endüstri Holding'le birlikte talip oldu. Büyük çekişme içinde geçen kongrede seçimi Kombassan Holding kazandı. Hiç vakit kaybedilmeden 1. Lig'e yükselebilmek için büyük transferler yapıldı. Altay'dan Şanver, Fenerbahçe'den Saffet Sancaklı, Trabzonspor'dan İskender gibi futbolcular kadroya dahil edildi fakat istenen başarıya ilk iki sezonda bir türlü ulaşılamadı. Takım, bırakın Playoff'a yükselmeyi, klasman grubunda bile ilk sırayı alamadı. Bu sezon ise pahalı transferler yerine akıllı transferler yapıldı, 1. Lig tecrübesi olan yetenekli ve genç futbolcular kadroya dahil edildi: Kubilay (G.Birliği), Nevzat (Bursaspor), İlker (Ç.Dardanel), Ziya (Vanspor), Levent (Bursaspor), Semavi (Trabzonspor), Sinan (Sakaryaspor), Hayri (Şekerspor). Takımın başınaysa Sakaryaspor'un başarılı teknik direktörü Giray Bulak getirildi. 1. Grup'ta başarılı bir performans gösteren Kombassan Konyaspor, Sarıyer'le birlikte Playoff'a yükseldi.
   <br/>
   <br/>
   Basın Sözcüsü Hikmet Çay, 'Gerek yönetim anlayışı, gerek taraftar potansiyeli, gerekse Orta Anadolu'nun tek takımı olma açısından büyük avantajlarımız var' diyerek kötü günler geçiren Trabzonspor'un yerini Kombassan Konyaspor'un dolduracağını ve dört büyüklerin hegemonyasının kırılacağını iddia ediyor. Çay, dünya firması olan Kombassan'ın hiçbir maddi probleminin olmadığını da belirterek takımın Avrupa'da da büyük başarılara imza atacağını söylüyor. Çay'a göre Playoff, Anadolu kaplanlarının mücadelesi şeklinde geçecek ve bu tatlı rekabet kaliteyi artıracak. 'En büyük rekabeti de Konya Endüstrispor'la yapacağız. Temennimiz elele 1. Lig'e çıkmak. Konya her iki takımı da kaldıracak güçte'.
   <br/>
   <br/>
   Konya'da futbol bir 'Endüstri'
   <br/>
   <br/>
   Konyaspor'un iki yıl önceki kongresinde seçimi kaybeden Endüstri Holding Yönetim Kurulu Başkanı Mustafa Ertekin'in üzüntülü olduğu günlerde bir alternatif ortaya çıktı. 3. Lig'de mücadele eden Selçuk Üniversitesi Efesspor zor günler geçiriyordu ve bu takımın alınması için kendilerine bir teklif sunuldu. Mustafa Ertekin'in arayıp da bulamadığı bir teklifti bu. Teklif hemen kabul edildi ve takımın ismi Konya Endüstrispor olarak değiştirildi. Daha önce Karşıyaka ve Denizlispor'u 1. Lig'e çıkaran Hüseyin Hamamcı takımın başına getirildi ve yetenekli gençlerden oluşturulan ekip daha ilk sezonda şampiyon oldu. 2. Lig 3. Grup'ta aynı hızla mücadeleye başlayan Konya Endüstrispor, en az yenilen ve en az gol yiyen takım olarak Kayserispor'un önünde Playoff'a yükseldi.
   <br/>
   <br/>
   Basın Sözcüsü Tekin Gürel, futbolun bir sektör haline geldiğini, bu sektörde tutunabilmek için de amatör ruhun şart olduğunu söylüyor. 'Pahalı transferlerle değirmeni döndürmek zor. Biz altyapıya eğildik ve her ligde bir takım oluşturduk. Gençler liginde, amatör ligde ve 3. Lig'de (Aksaray Egsaşspor) mücadele eden takımlarımız var. Bu şekilde bu sektörde söz sahibi olmaya çalışıyoruz. Pahalı transferlerle bu iş olsaydı F.Bahçe dünya devi olurdu. Futbolda amatör ruhu koruduğunuz müddetçe başarılı olursunuz. Biz bu ruhla yola çıktığımızda herkes bize gülüyordu. Diğer takımlar gibi tanınmış futbolcularımız yok. İnsanlar başarıya endeksli. Şimdi herkes bizi destekliyor. Konya'da önemli bir taraftar kitlemiz oluştu. Playoff oldukça zorlu geçecek. Temennimiz Kombassan Konyaspor'la elele 1. Lig'e yükselmek'.
   <br/>
   <br/>
   Yimpaş, bu sefer başarmak istiyor
   <br/>
   <br/>
   Futbola büyük yatırımlar yapan Anadolu kaplanlarından biri de Yimpaş Holding. İki sezondur 1. Lig'e yükselemeyen Yimpaş Yozgatspor, bu sezon bu amacına ulaşmak istiyor. Geçen yıl Antalya'daki yükselme maçlarında yarı finalde elenen Yimpaş Yozgatspor, bu sezon, Çaykur Rizespor ve Kardemir Karabükspor'la 4. Grup'ta müthiş bir mücadeleye girişti. KırmızıSiyahlı takım, ilk haftalarda istediği sonuçları alamayınca teknik direktör değişikliği yaptı ve Hüseyin Kalpar'ı göreve getirdi. Kan değişikliğiyle iyi bir hava yakalayan Yimpaş Yozgatspor, grubu ilk sırada tamamlayarak Playoff vizesi aldı. Galatasaraylı eski futbolcu Papin Mustafa da attığı 15 golle başarıda önemli bir pay sahibi oldu.
   <br/>
   <br/>
   Yimpaş Yozgatspor Kulübü Başkanı Mehmet Kaplan, yıllardır hasretini çektikleri 1. Lig'e bu sefer yükseleceklerini söylüyor. 'Futbol, günümüzde bir sektör haline geldi. Başarılı olabilmek için hem para desteği, hem de taraftar desteği şart. Bizde her ikisi de var. Şehir olarak 1. Lig'e çoktan hazırız. Kadromuz oturmuş durumda. Pürüzümüz, sıkıntımız da yok. Geçen yıl direkten döndük. Hedefimiz 1. Lig'e yükselmek ve orada da başarılı olarak Türkiye'yi Avrupa'da en iyi şekilde temsil etmek. Playoff mücadeleleri 1. Lig ayarında olacak. Futbolcularımızın 1. Lig tecrübeleri olduğu için biz kendimize güveniyoruz'.
   <br/>
   <br/>
   Siirt Jet hızıyla
   <br/>
   <br/>
   Playoff'ta mücadele edecek güçlü ekiplerden biri de Siirt Jetpaspor. Alpay, Sergen ve Oktay gibi yıldız futbolcuları satın alıp pazarlamasıyla dillerden düşmeyen Jetpaspor, iki yıl önce Siirt Köy Hizmetlerispor'u satın alarak futbola el attı. İlk yılında 3. Lig'e düşen takım, geçen sezon tekrar 2. Lig'e yükseldi. Amaç, aynı hızla 1. Lig hasretine son vermek. Uğur Tütüneker ve İsmail Demiriz yönetimindeki takımın kadrosunda Hamza (İstanbulspor), Evren (Kocaelispor), Timuçin, Mehmet Ali (Sakaryaspor), Alp, Ceyhun (G.Saray), Erkan (Beşiktaş) gibi tecrübeli isimler var. Ayrıca, genç Mustafa ve Serdal, takımın başarısına önemli katkılarda bulunarak Ümit Milli Takım'a göz kırpıyor. 5. Grup'ta rakipsiz olan Siirt Jetpaspor'u Playoff'ta güçlü rakipler bekliyor.
   <br/>
   <br/>
   Jetpa Holding Yönetim Kurulu Başkanı Fadıl Akgündüz, 1. Lig'e yükselmekle yetinmeyip Avrupa'da başarılı olmak istediklerini her fırsatta tekrarlıyor ve takım 1. Lig'e çıktığı takdirde Sergen, Alpay ve Oktay'ın da Siirt formasını giyeceğini söylüyor. Teknik Direktör Uğur Tütüneker ise Siirt Jetpaspor gibi bir takımda çalışmaktan memnun olduğunu belirtiyor. Hiçbir sıkıntılarının olmadığını söyleyen Tütüneker, oldukça tecrübeli kadroyla mutlu sona ulaşacaklarını iddia ediyor.
   <br/>
   <br/>
   Kayseri'nin İstikbal'i var
   <br/>
   <br/>
   Futbola büyük yatırımlar yapan Anadolu kaplanlarından biri de İstikbal Mobilya. Fenerbahçe'ye de sponsor olarak ismini sık sık duyuran İstikbal Mobilya, Kayserispor'a önemli bir destekte bulunuyor. Kulübün adı her ne kadar İstikbal Kayserispor olmasa da bir bütün oldukları açıkça görülüyor. Sarıkırmızılı kulüp, 3. Grup'ta Konya Endüstrispor'un ardından ikinci olarak Playoff vizesi aldı. Asbaşkan Recep Mamur, takımın 1. Lig'e yükselmek için yeterli kadroya sahip olduğunu, dolayısıyla Playoff'ta transfere ihtiyaç duymadıklarını söylüyor. 'Transfere harcayacağımız parayı, futbolcularımıza prim olarak dağıtır, daha da iyi netice alırız. Fazla transferle başarıya ulaşılacak diye bir kayıt yok. Böyle olsaydı Fenerbahçe Galatasaray'ın 11 puan gerisinde değil, 20 puan ilerisinde olurdu. Biz futbolcularımıza güveniyoruz. Hepsi güçlü rakiplere karşı bütün güçlerini ortaya koyarak Kayserispor'u 1. Lig'e çıkaracaklar'.
   <br/>
   <br/>
   1. Lig ayarında Playoff
   <br/>
   <br/>
   Evet, birbirinden güçlü Anadolu kaplanlarına Çaykur Rizespor, Çanakkale Dardanelspor, Sarıyer, İzmirspor ve Diyarbakırspor'u da eklediğimiz zaman Playoff'un ne kadar zorlu geçeceği açıkça ortaya çıkıyor. Başka bir deyişle, 1. Lig maçlarının televizyondan izlenemediği şu günlerde futbolseverlere yeni bir fırsat doğuyor. Gerek rekabet, gerekse kaliteli futbolcuların çokluğu açısından 1. Lig'i aratmayacak olan Playoff müsabakalarını TRT naklen yayınlayacak ve izleyenler büyük zevk alacak. Sonuçta, 1. Lig'e kim yükselirse yükselsin, kazanan tabii ki Türk futbolu olacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5703-anadolu-kaplanlari-santrada.html), [web.archive.org (arşiv bağlantısı)](http://web.archive.org/web/20140427161636/http://www.aksiyon.com.tr:80/aksiyon/haber-5703-anadolu-kaplanlari-santrada.html)
