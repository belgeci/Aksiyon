# Kardeş sporcular

*Necati Kola 2002.02.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Spor sahalarında birçok kardeş sporcu var. Bu sporcular, bazen ayrı ayrı takımlarda forma giyip rakip oluyorlar, bazen de aynı takımın başarısı için ter döküyorlar. Spora ayrı bir renk katan kardeş sporcular, en çok futbolda karşımıza çıkıyor
  </font>
 </div>
 <div id="newsText">
  <font class="detail-text">
   Dünyada sporu bırakmış ya da şu anda aktif olarak spor yapan birçok kardeş sporcu var. Kardeş sporcular, spor sahalarına ayrı bir renk katıyorlar. Bu sporcular, bazen aynı takımın formasını giyiyorlar, bazen de ayrı ayrı takımlarda mücadele edip birbirlerine rakip oluyorlar. Kardeş sporcuları en çok futbol sahalarında görüyoruz. Ardından ise basketbol geliyor.
   <br/>
   <br/>
   De Boer: İkiz olan Hollandalı de Boer kardeşler, futbola Ajax'ta başladılar, başarı basamaklarını birlikte tırmandılar. 1987'den 1999'a kadar Ajax'ta birlikte top koşturduktan sonra Barcelona'nın yolunu tuttular. Orta sahada oynayan Ronald, geçen sezon Glasgow Rangers'a transfer olurken, defansta oynayan Frank Barcelona'da oynamaya devam etti. 31 yaşında olan de Boer kardeşlerden Ronald, 63 kez milli formayı giydi ve 13 gol attı; Frank ise 90 kez milli olup rakip fileleri 11 kez havalandırdı.
   <br/>
   <br/>
   İnzaghi: Filippo ve Simone İnzaghi kardeşler futbola Piacenza'da başladılar. 28 yaşındaki ağabey Filippo; Verona, Piacenza, Parma, Atalanta ve Juventus formalarını giydi. Şimdi Milan'da top koşturan Filippo, 33 kez İtalya Milli Takımı'nda oynadı ve 15 gol attı. 25 yaşındaki Simone ise Piacenza'dan sonra Carpi, Novara, Lumezzane ve Brescello'da top koşturdu. 3 yıldır Lazio'da oynayan Simone, 2 kez milli oldu ve hiç gol atamadı.
   <br/>
   <br/>
   Baggio: 34 yaşındaki Roberto Baggio'yu bütün futbolseverler tanırken, 27 yaşındaki Eddy Baggio'yu çok az kimse tanıyor. Roberto, sırasıyla Vicenza, Fiorentina, Juventus, Milan, Bologna, İnter formalarını giydi. Çoğu kimsenin zannettiği gibi Dino Baggio ile hiçbir yakınlığı yok. Şimdi Brescia'da top koşturan yaşlı golcü, 55 kez İtalya Milli Takımı'nın formasını giydi ve 27 gol attı. Serie B takımlarında oynayan Eddy ise ağabeyi kadar başarılı değil.
   <br/>
   <br/>
   Arveladze: Futbolu Dinamo Tiflis'te bırakan Revaz, Arveladze kardeşlerin büyüğü. Arçil ve Şota ise ikiz. Arveladze ikizleri, 1993'te Dinamo Tiflis'ten Trabzonspor'a transfer oldular. Aslında sadece Arçil'e talip olunmuştu; ama Arçil "Kardeşimi de almazsanız gelmem" deyince BordoMavili takım Şota'yı da aldı. Gürcü ikizler, 199798 sezonunda Hollanda'nın yolunu tuttular. Şota Ajax'ta, Arçil de Breda'da oynamaya başladı. İkili, ilk kez önceki sezon birbirlerinden ayrıldılar. Arçil Köln'e giderken, Şota da G. Rangers'a transfer oldu.
   <br/>
   <br/>
   Koeman: Ronald ve Erwin Koeman, futbolu bırakan kardeşlere örnek. Özellikle duran toplardan attığı gollerle tanınan Ronald, PSV'de parladıktan sonra Barcelona'ya transfer oldu. 77 kez Hollanda Milli Takımı'nın formasını giydi ve 14 gol attı. Geçen sezon Vitesse'de antrenörlüğe başlayan Ronald, şimdi Ajax'ı çalıştırıyor. Ağabey Erwin ise futbol yaşantısını Groningen, PSV ve Mechelen takımlarında geçirdi. 31 kez milli oldu ve 2 gol attı.
   <br/>
   <br/>
   Rummenigge: Futbolu bırakan bir başka ünlü kardeşler de Karl Heinz ve Michael Rummenigge. Özellikle Karl Heinz dünya çapında ün yaptı. 1982 ve 1986 Dünya Kupası'nda final oynayan Alman Milli Takımı'nda forma giydi. Bayern Münih ve İnter formalarını giyen Karl Heinz, 1980 yılında Avrupa'da yılın futbolcusu seçildi. Kardeşi Michael de ağabeyi kadar başarılıydı. Yıllarca Bayern Münih ve Borussia Dortmund'da oynadı.
   <br/>
   <br/>
   Laudrup: Futbolu bırakanlardan bahsederken Laudrup'lar es geçilemez. Danimarkalı Michael ve Brian Laudrup kardeşler futbola Brondby'de başladılar. 82 kez milli olup 21 gol atan Brian; Uerdingen, Bayern Münih, Fiorantina, Milan, Rangers, Chelsea ve Ajax'ta forma giydi. 104 kez milli olup 37 gol atan Michael ise Lazio, Juventus, Barcelona, Real Madrid ve Vissel Kobe'de oynadı. Michael'in rekor bir ücretle Barcelona'dan Real Madrid'e transferini Türk menajer Bayram Tutumlu gerçekleştirdi.
   <br/>
   <br/>
   İlie: Adrian ve Sabin İlie, Türk halkının yakından tanıdığı Rumen kardeşler. Her iki kardeş de futbola Electroputere takımında başladı ve Steaua Bükreş'e transfer oldu. Ağabey Adrian, 199697 sezonunda G.Saray'a geldi. Adrian'ın çok başarılı olduğunu gören F.Bahçe, kardeşi Sabin'i kadrosuna dahil etti. Ancak Sabin bekleneni veremedi. Adrian Valencia'ya transfer olurken, Sabin önce Kocaelispor'un, ardından da ülkesinin yolunu tuttu. Dinamo Bükreş'te kadroya girmeye çalışan Sabin hiç milli olamazken, Valencia'da oynayan Adrian 44 kez milli formayı giydi ve 14 gol attı.
   <br/>
   <br/>
   Korkmaz: Türkiye'de de kardeş futbolcular epey fazla. Bülent ve Mert Korkmaz, bunlardan biri. Korkmaz kardeşler 5 yıl G.Saray'da birlikte oynadılar. 5 kez milli olan ve şu anda Malatyaspor'da kiralık oynayan Mert, önce Kocaelispor'a, ardından da G.Antepspor'a transfer oldu. Bülent ise başarılı futbolunu ilerleyen yaşına rağmen G.Saray ve Milli Takım'da devam ettiriyor. Birçok başarı yaşayarak Türk futbolunun en kariyerli futbolcusu unvanını elinde bulunduran Bülent, 64 kez milli oldu ve 1 gol attı.
   <br/>
   <br/>
   Buruk: Türkiye'deki kardeş futbolculara bir örnek de Okan ve Fuat Buruk. Okan'ın, ağabeyi Fuat'a göre çok daha başarılı bir futbol kariyeri var. Yıllardır İstanbulspor'da oynayan Fuat Buruk hiç milli olamazken, şu anda İnter'de oynayan Okan'ın gerek G.Saray'da, gerekse Milli Takım'da yaşadığı birçok başarı var.
   <br/>
   <br/>
   Çolak: Tanju ve Yücel Çolak, futbolu bırakmış kardeşlere örnek. Tanju; Samsunspor, G.Saray ve F.Bahçe'de gol krallığı ve şampiyonluk sevinçleri yaşarken, Yücel genelde 2. Lig takımlarında oynadı.
   <br/>
   <br/>
   Şükür: Hakan Gökhan Şükür örneği, TanjuYücel Çolak örneğine çok benziyor. Şu anda Parma'da oynayan Hakan Şükür, gerek G.Saray'da, gerekse Milli Takım'da birçok sevinç yaşarken; kardeşi Gökhan, 2. ve 3. Lig takımlarında oynadıktan sonra futbolu bıraktı.
   <br/>
   <br/>
   Güneş: ŞenolBahattin Güneş, bir dönem birlikte top koşturan kardeşlere örnek. Şu anda Türk Milli Takımı'nı çalıştıran Şenol Güneş, 1980'den 1988'e kadar kardeşi Bahattin ile birlikte Trabzonspor formasını giydi ve iki şampiyonluk sevincini birlikte yaşadı.
   <br/>
   <br/>
   Özdenak: G.Saray'da oynayan Yasin ve Gökmen Özdenak ikizdi. Kardeşleri Doğan ise Eskişehir'in kalesini koruyordu. Gökmen, özellikle kafa vuruşlarıyla ün yaptı. Attığı 101 golle yüz gol barajını aşan sayılı futbolcular arasında yer aldı. Yasin ise kaleciydi. G.Saray'da 4 kez şampiyonluk yaşadıktan sonra ABD'nin Cosmos takımına transfer oldu.
   <br/>
   <br/>
   Kaynak: Adanalı Kaynak ailesinden tam 4 kardeş, Türk futboluna hizmet etti. Bu kardeşler Reşit, Kayhan, Feyzullah ve Orhan'dı. Reşit Kaynak yıllar önce öldü. F.Bahçe'de parlayan Kayhan da bir idman sırasında kalp krizi geçirerek hayatını kaybetti. Feyzullah yıllarca Malatya forması giydi. Trabzon, Kocaeli ve Beşiktaş formalarını giyen Orhan ise şu anda boşta.
   <br/>
   <br/>
   Yakın: Murat ve Hakan Yakın, Türk asıllı İsviçre vatandaşı iki kardeş futbolcu. 24 kez İsviçre Milli Takımı'nın formasını giyen ve şu anda Basel'de top koşturan Murat, Grasshoppers, Stuttgart, F.Bahçe ve Kaiserslautern'de oynadı. 12 kez milli olan ve ağabeyi ile aynı takımda top koşturan Hakan ise Grasshoppers ve Saint Gallen formalarını giydi.
   <br/>
   <br/>
   Schumacher: Michael ve Ralf Schumacher, Formula 1 tarihindeki dokuzuncu kardeş sürücüler. Michael Ferrari'nin, Ralf da BMW'nin sürücüsü. Schumacher kardeşler pistlere ayrı bir heyecan getirdiler. Ancak ağabey Michael'in Ralf'a karşı bariz bir üstünlüğü var.
   <br/>
   <br/>
   Williams: Venus ve Serena Williams, kortların kardeş tenisçileri. İlk antrenörleri babaları Richard. Williams kardeşler bazen birbirlerine rakip oluyorlar, bazen de çiftlerde aynı takımda yer alıyorlar. Dünya sıralamasında ilk sıralarda yer alan Williams'ların birçok şampiyonlukları var.
   <br/>
   <br/>
   Price: Mark, Jon, Drew, Brent ve Scooter Price, potaların kardeş basketbolcuları. Mark, Jon ve Drew, NBA'in çeşitli takımlarında oynadıktan sonra basketbolu bıraktılar. Brent, Sacramento Kings formasını giyiyor. Scooter ise NCAA takımlarından Kansas'ta oynuyor.
   <br/>
   <br/>
   Petroviç: Drazen ve Alexander Petroviç kardeşler, basketbolda Cibona Zagrep'i Avrupa'nın zirvesine taşıdılar. Drazen daha sonra NBA'e gitti. Kariyerinin doruk noktasındayken trafik kazasında hayatını kaybetti. Alexander ise şu anda antrenörlük yapıyor.
   <br/>
   <br/>
   Beşok: Hüseyin ve Faruk Beşok, Türkiye'deki basketbolcu kardeşlerden. Efes'te yetişerek Milli Takım'ın değişmez oyuncularından biri olan Hüseyin, şu anda Maccabi Tel Aviv'de oynuyor. Kardeşi Faruk ise Beşiktaş'ın kaptanlığını yapıyor.
   <br/>
   <br/>
   Tunçeri: Türkiye'deki bir başka basketbolcu kardeşler de Kemal ve Kerem Tunçeri. Kemal G.Saray'da oynuyor. Efes'te oynayan Kerem ise Milli Takım'ın oyun kurucusu.
   <br/>
   <br/>
   Ekşi: Elif ve Huriye Ekşi, Türk okçuluğunun kardeş sporcularından. Her ikisi de sporu bıraktı. Elif'in iki Avrupa üçüncülüğü ve birçok uluslararası derecesi, Huriye'nin ise bir kez Balkan ikinciliği var.
   <br/>
   <br/>
   Saitiev: Adem ve Buvaysar Saitiev, Rusya adına güreşen Çeçen kardeşler. Adem, Sydney 2000'de, Buvaysar da Atlanta 1996'da olimpiyat şampiyonu oldu.
   <br/>
   <br/>
   Hakyemez: Deniz ve Burcu Hakyemez, eski basketbolcu ve Basketbol Milli Takımı Menajeri Doğan Hakyemez'in kızları. Hakyemez kardeşler, basketbol değil, voleybol oynuyorlar ve Eczacıbaşı'nın formasını giyiyorlar.
   <br/>
   <br/>
   Email: kolaca@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8426-38-kardes-sporcular.html), [web.archive.org (arşiv bağlantısı)](http://web.archive.org/web/20130728192425/http://www.aksiyon.com.tr:80/aksiyon/haber-8426-38-kardes-sporcular.html)
