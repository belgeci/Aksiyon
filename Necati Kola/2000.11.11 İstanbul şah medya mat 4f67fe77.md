# İstanbul şah, medya mat

*Necati Kola 2000.11.11*

<div>
 <p class="spot">
  34. Satranç Olimpiyatı'na ev sahipliği yapan İstanbul, mükemmel organizasyon sayesinde 2008  Olimpiyat Oyunları için büyük  avantaj sağladı. Maç sonuçlarını kısa kısa  vermeyi tercih eden basının bu  organizasyonu bazı spekülasyonlarla  manşete taşıması ise emek sarfedenleri üzdü
 </p>
 <p class="metin">
 </p>
 <img border="0" src="/web/20010827064613im_/http://www.aksiyon.com.tr/2000/310/resimler/Istanbul.jpg"/>
 <p class="metin">
  2008 Olimpiyat Oyunları'na talip olan İstanbul, geçtiğimiz on beş gün boyunca, dünyanın en büyük spor organizasyonlarından biri sayılan Satranç Olimpiyatı'na ev sahipliği yaptı. Lütfi Kırdar Kongre Merkezi'nde düzenlenen 2000 Satranç Olimpiyatı'na yüz otuz ülkeden bin beşyüze yakın sporcu katıldı. Dünyanın en iyi amatör satranççılarının bir araya geldiği olimpiyatın açılışını Spordan Sorumlu Devlet Bakanı Fikret Ünlü, Uluslararası Satranç Federasyonu (FIDE) Başkanı Kırsan Ilyumzhinov ve Türkiye Milli Olimpiyat Komitesi Başkanı Sinan Erdem yaptı. Türkiye Milli Olimpiyat Komitesi, Türk Zeka Vakfı ve Türkiye Satranç Federasyonu tarafından düzenlenen organizasyonda bir ilke de imza atıldı. Satranç taşlarının altına yapıştırılan özel çipler vasıtasıyla her hamle anında internete aktarıldı ve dünyanın öbür ucundaki satrançseverler www.istanbulchessolympiad.com sitesinden yarışmaları naklen izleyebildi.
 </p>
 <p class="metin">
  Mini etekliler ile başörtülüler
 </p>
 <p class="metin">
  aynı masada
 </p>
 <p class="metin">
  Türkiye Milli Olimpiyat Komitesi bütçesinden yaklaşık dört milyon doların harcandığı bu büyük organizasyon, birbirinden çekişmeli karşılaşmalara sahne oldu. Sporcular, yaklaşık yedi saat süren yarışmalarda muthiş bir enerji harcadı. En fazla çekişme, erkeklerde Almanya, Rusya, Ukrayna, Ermenistan ve Bulgaristan; bayanlarda da Çin, Gürcistan, Rusya, Bulgaristan ve Ermenistan arasında yaşandı. Dağılan Sovyetler Birliği ülkelerinin daha başarılı oldukları gözlerden kaçmazken, bu büyük organizasyona erkeklerde ve bayanlarda ikişer takımla katılan Türkiye ise çok gerilerde kaldı. Organizasyon, zorlu mücadelelerin yanı sıra birbirinden ilginç görüntülere de sahne oldu. Macaristan'ın, Romanya'nın, Rusya'nın mini etekli sporcularıyla, Irak'ın, Yemen'in, İran'ın başörtülü satranççıları aynı masada, aynı karede buluştular.
 </p>
 <p class="metin">
  Basın olumsuz bakınca...
 </p>
 <p class="metin">
  Gelelim bu büyük organizasyonun basında nasıl yer aldığına... Haber spekülasyondur anlayışı burada da devam etti. Satranç Olimpiyatı ile ilgili haberler sütunlarda kısa kısa yer alırken, Türk Milli Takımı ile ilgili spekülasyonlar sayfalarda geniş geniş yer buldu. Spekülasyonlardan birincisi, Sertaç Dalkıran ile ilgiliydi. Dalkıran, seçmelerde Türkiye B Milli Takımı'nda yer almayı hak etmiş, ancak bir türlü kadroya alınmamıştı. Sonunda mahkemeye başvuran Dalkıran, mahkemeyi kazanmasına rağmen kadroya yine girememişti. İkincisi, Türkiye'nin yetiştirdiği en büyük satranççılardan Suat Atalık, Türk Milli Takımı'na alınmadığı için Bosna—Hersek adına yarışmak zorunda bırakılmıştı. Üçüncüsü de dünya şampiyonu Emine Yanık ile Uluslararası Üniversiteler Şampiyonası birincisi Burcu Korkmaz, kasıtlı olarak Milli Takım'a alınmamıştı. Hal böyle olunca hem erkek, hem de bayan takımlarımız çok kötü sonuçlar elde etmişti. Bunlar gerçekten çok büyük iddialardı.
 </p>
 <p class="metin">
  Olgaç: İddiaların
 </p>
 <p class="metin">
  hiçbiri doğru değil
 </p>
 <p class="metin">
  Hem bu iddiaların aslını, hem de organizasyonun nasıl geçtiğini Satranç Federasyonu Başkanı Kahraman Olgaç'la konuştuk. Olgaç, belgeleri masaya koyarak önce spekülasyonları değerlendirdi: 'Sertaç Dalkıran hakkında mahkeme kararı olsa biz karşı koyabilir miyiz? Türkiye'de kim mahkeme kararına karşı gelebilir? Seçmelerde Türkiye B takımında birinci yedek olarak yer alma hakkını elde eden Sertaç Dalkıran'ı, Satranç Federasyonu hakkında küçültücü beyanlarda bulunduğu için Gençlik Spor Genel Müdürlüğü Merkez Ceza Kurulu'na sevk ettik. Merkez Ceza Kurulu kendisine yirmi beş gün süreyle yarışmalardan men cezası verince de gayet tabii olarak Milli Takım'a almadık. Dalkıran, yürütmenin durdurulması için dava açtı. Biz de yasal süre içerisinde itiraz ettik ve Ankara Bölge İdare Mahkemesi bizi haklı buldu'.
 </p>
 <p class="metin">
  Suat Atalık neden Bosna—Hersek adına yarışıyor peki?; 'Suat Atalık, Türkiye'nin yetiştirdiği en büyük satranççılardan, en büyük ustalardan biridir. Biz her şampiyonadan önce kendisini arar, Türkiye adına yarışması için teklifte bulunuruz. Bu olimpiyat için de kendisine teklifimizi ilettik. Kendisi altı ay öncesine kadar Gürcistan adına yarışıyordu. Daha sonra Bosna—Hersek adına yarışacağına dair bir mektup aldık. Kendisi öyle istedi. Biz tutup onu zorla Milli Takım'da yarıştıramazdık'.
 </p>
 <p class="metin">
  Kahraman Olgaç'ın Emine Yanık ve Burcu Korkmaz'la ilgili savunması ise şöyle: 'Emine Yanık, Almanya'da ikamet eden bir sporcumuz. Kendisine Milli Takım seçmeleri için çağrıda bulunduk ancak gelmedi. Burcu Korkmaz ise geçen yıl Uluslararası Üniversiteler Şampiyonası'nda birinci oldu ama bu bir ölçü değil. Biz her yıl Milli Takım seçmeleri yaparız ve dereceye girenler Türkiye'yi temsil eder. Burcu Korkmaz, Milli Takım seçmelerinde altıncı olmuş ve Türkiye'yi temsil etme hakkını elde edememiş'.
 </p>
 <p class="metin">
  'Kasparov gelseydi ilgi büyük olurdu'
 </p>
 <p class="metin">
  İddialardan sonra organizasyonu değerlendiren Olgaç, iki yılda bir düzenlenen Satranç Olimpiyatı'na bu yıl rekor bir katılım olduğunu söylüyor; 'Bu organizasyon, 2008 Olimpiyatları'na talip olan Türkiye için çok önemliydi. Rekor bir katılım oldu. Amerika Birleşik Devletleri'nden Papua Yeni Gine'ye varıncaya kadar 130 ülkeden bin 400 sporcu katıldı. Bu kadar sporcunun bir salonda aynı anda maç yapması da ayrı bir rekordu. Ayrıca bir yeniliğe imza attık ve her hamleyi internete bağladık. Böylesine büyük bir organizasyonu eksiksiz düzenlememize rağmen basından maalesef yeterli ilgiyi göremedik. Dünyaca ünlü Kasparov gelseydi basının ilgisi artardı. Ama o profesyonel olduğu ve bu organizasyonda amatör satranççılar yarıştığı için katılmadı'.
 </p>
 <p class="metin">
  Olgaç, misafirlerin İstanbul'dan gayet memnun bir şekilde ayrıldıklarını da belirtiyor: 'Hiçbir ülkenin sporcusuna ayrım yapmadık. Amerika Birleşik Devletleri'nin sporcusunu da dört yıldızlı otelde, Ruanda'nın sporcusunu da dört yıldızlı otelde ağırladık. Bugüne kadar on olimpiyata katıldım. Hepsinde de bir ayrım yapılırdı. Büyük ülkelerin sporcuları beş yıldızlı otellerde ağırlanır, diğer ülkelerin sporcuları durumlarına göre iki yıldızlı otellerde bile konaklatılabilirdi. Biz ilk kez bir uygulama başlattık ve bütün sporcuları eşit şartlarda ağırladık'.
 </p>
 <p class="metin">
  'FIDE'nin oyları İstanbul'a'
 </p>
 <p class="metin">
  Spor Bakanı Fikret Ünlü de organizasyonun güzel geçtiği görüşünde. Dünya satranç ustalarını ağırlamanın, bir çok uygarlığa beşiklik eden İstanbul için övünç kaynağı olduğunu söyleyen Ünlü, 'Rekor katılımın olduğu böylesine büyük bir organizasyonu eksiksiz düzenlemek, 2008 Olimpiyat Oyunları adaylığı için Türkiye adına ayrı bir referans olacak' diyor. Kalmikya Cumhuriyeti Devlet Başkanı ve Uluslararası Satranç Federasyonu (FIDE) Başkanı Kirsan Ilyumzhinov da Ünlü ile aynı düşünüyor: 'Öyle zannediyorum ki, bu olimpiyat uzun yıllar hepimizin zihnindeki yerini koruyacak, gelecekteki organizasyonlara da çok önemli ışık tutacaktır. Bazı üyelerimizin olimpiyat kenti seçiminde oy kullandıklarını hatırlatıyorum ve organizasyondaki başarının 2008 Olimpiyatları'na aday olan İstanbul'a katkı sağlayacağını umuyorum. Sanırım bizim oylarımız İstanbul'a olacak. Çünkü bu organizasyondan çok memnunuz'.
 </p>
 <br/>
 <center>
  <a class="anaorta" href="http://web.archive.org/web/20010827064613/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/spor/1.htm), [web.archive.org (arşiv bağlantısı)](http://web.archive.org/web/20010827064613/http://www.aksiyon.com.tr:80/2000/310/spor/1.htm)
