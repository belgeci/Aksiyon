# Reytingine fanatizm

*Necati Kola 2000.12.02*

<div>
 <p class="spot">
  G.Saray-F.Bahçe maçında çıkan olaylar  için 'Birkaç kendini bilmez' dendi, 'Polis yetersiz kaldı' dendi ama başta  Star Grubu olmak üzere medyanın  kışkırtıcılığına hiç değinilmedi. Oysa, kavgayı gürültüyü taraftarların  bilinçaltına yerleştiren ve fanatizmi  destekleyen onlardı
 </p>
 <p class="metin">
 </p>
 <img border="0" src="/web/20010712114120im_/http://www.aksiyon.com.tr/2000/313/resimler/Reyting.jpg"/>
 <p class="metin">
  Avrupa Konseyi Sporda Şiddetle Mücadele Komitesi Başkanı John De Quidt, üç hafta önce Türkiye'deydi. Quidt, başta Spordan Sorumlu Devlet Bakanı Fikret Ünlü olmak üzere spor ve emniyet yetkilileriyle bir araya gelerek görüş alış verişinde bulundu. John De Quidt, görüşmelerin ardından yaptığı açıklamada sporda şiddetin önlenmesi için nelerin yapılması gerektiğini şöyle sıraladı: 'Önce statların dizaynı iyi yapılmalı. İkincisi, statların yönetimi işi bilen kimselere verilmeli. Üçüncüsü de, spor yöneticileri, kulüpler ve güvenlik güçlerinin alacağı kararlar bir yönetmelik durumuna getirilmeli ve uygulanmalı'. Türk medyasını yakından takip etmediği anlaşılan Quidt, dördüncüsünü ve en önemlisini dile getirmedi. Oysa önlemlere şu da eklenmeliydi: 'Maçların yayın hakkını elinde bulunduran Star Grubu yayınlarına dikkat etmeli, fanatizmi körükleyen yayınlardan kaçınmalı'.
 </p>
 <p class="metin">
  Star, linççileri nasıl akladı?
 </p>
 <p class="metin">
  Bu grubun fanatizmi körüklemesi yeni bir olgu değil. Fenerbahçe, geçen sezon Türkiye Kupası maçında 2. Lig takımlarından Pendikspor'a 2—1 yenilerek elenince, sarı— lacivertli takımın amigoları gecenin geç saatlerinde Dereağzı Tesisleri'ni basmış, arabasıyla evine gitmek üzere olan kaleci Rüştü'ye linç girişiminde bulunmuşlardı. Amigolar, tutuklanıp cezaevine konulmadıkları gibi bir hafta sonra Star tarafından ödüllendirilmişlerdi. Peki, nasıl? Fenerbahçe, bir hafta sonra lig maçı için Samsun'a gitmiş, takımlarının devamlı yanında(!) olan dayakçı amigolar da 1—1 biten maçın hemen ardından Star'da canlı yayınlanan Telegol programına konuk(!) edilmişlerdi. Dertleri dinlendikten sonra şu sonuca varılmıştı: Amigolar Rüştü'yü dövmekte haklıymış. Star Grubu, 2—0 biten Galatasaray— Leeds United maçından önce iki İngiliz'in ölümüyle sonuçlanan olaylara yaklaşımıyla da fanatizmi desteklediğini bir kez daha ispatlamıştı. Star gazetesi birçok anlama gelebilecek 'Two Size' manşetiyle çıkarken, Star televizyonu da bu yönde yayınlar yapmıştı.
 </p>
 <p class="metin">
  Maksat fanatizm olsun
 </p>
 <p class="metin">
  Gelelim bu sezona... Telegol programına daimi konuk olarak, üç büyük takımın fanatik yazarlarıyla anlaşıldı. Amaç, kale arkasına ve yeni açığa hitap etmek, fanatizm içerikli yayınlarla reyting toplamaktı. Galatasaraylı Osman Tanburacı, Fenerbahçeli Ömer Çavuşoğlu ve Beşiktaşlı Kazım Kanat, kendilerine tenbih edilen rollerini bugüne kadar çok iyi oynadılar açıkçası. Ancak, pozisyon hatalarını değerlendiren Özcan Oal bu yazarları sık sık uyararak programın formatına aykırı hareket etti. Oal daha sonra işlerinin yoğunluğu nedeniyle programı bıraktı ve yerine Ahmet Çakar geldi. Çakar, fanatik yazarlara ayak uydurmakta fazla zorluk çekmedi ve ilk icraatı sakal— bıyık muhabbetini ateşlemek oldu. Çakar, Galatasaray— Fenerbahçe maçı için 'Biz kazanacağız— siz kazanamayacaksınız' iddiasına giren Ömer Çavuşoğlu ve Osman Tanburacı'ya, 'Madem şu anda burda geyik muhabbeti yapıyoruz. O zaman buna uygun bir şey yapalım ve kaybeden bıyıklarını kessin' dedi. Bir saata varan tartışmalardan sonra Kazım Kanat da iddiaya ortak edildi ve Galatasaray'ın kaybetmesi halinde Osman Tanburacı'nın, Fenerbahçe'nin yenilmesi halinde Ömer Çavuşoğlu'nun, beraberlik halinde de Kazım Kanat'ın bıyıklarını kesmesi kararlaştırıldı.
 </p>
 <p class="metin">
  Ekranda görünmesi istenen olaylar
 </p>
 <p class="metin">
  Nihayet, merakla beklenen Galatasaray— Fenerbahçe maçı gelip çattı. Başta Star Grubu olmak üzere medya iki takımın taraftarlarını fanatizmi özendirecek yayınlarla maça hazırladı. Star Gazetesi'nin maçtan önceki manşeti ilginçti: 'Bu maç karakolda biter'. İstenen oldu ve olaylar çıktı. Her iki takımın taraftarları bıçaklarla, sopalarla birbirlerine saldırdılar, polislerle çatıştılar. Star, arka arkaya alt yazı geçmeye başladı: 'Olay... Olay... Olay... Galatasaray—Fenerbahçe maçı öncesi Ali Sami Yen'de yine arbede... İki takımın taraftarları birbirine girdi, dev maça gölge düştü. Saat 20.15'te Telegol'de'. Bu arada sakal bıyık tartışması da yine alt yazılarla sıcak tutuldu: 'Osman Tanburacı mı, Ömer Çavuşoğlu mu, Kazım Kanat mı? Kimin bıyıkları gidecek? Saat 20.15'te Telegol'de'. Bu alt yazılar sık sık ekranın altından geçerken Galatasaray—Fenerbahçe maçı sis bombaları eşliğinde başladı. Yine alt yazı: 'Flaş... Flaş... Ali Sami Yen alev alev... Az sonra Telegol'de'.  Maçın sonlarına doğru muhabir Mutluhan Süner Telegol'e canlı olarak bağlandı. Süner maçı iki cümleyle şöyle özetledi: 'Evet Güntekin Onay, Ali Sami Yen Stadı son yılların en güzel Galatasaray—Fenerbahçe maçına sahne oluyor. Sahada kıran kırana bir mücadele var'. Maç golsüz berabere bitti ve fanatiklerin çatışmaları 'Spor sahalarında görmek istemediğimiz olaylar' denilerek Telegol'de tekrar tekrar ekrana getirildi. Bu arada ekranın altından ikide bir sakal bıyık iddiasıyla ilgili alt yazı geçti. Çirkin görüntüler dakikalarca ekrana getirildikten sonra programın sunucusu Güntekin Onay, üç silahşörler maçta oldukları için stüdyonun geçici konukları Adnan Polat ve Ali Şen'e dönerek 'Bu olayların önüne nasıl geçilebilir?' diye sordu. Onay, Polat ve Şen'den ummadığı bir cevap aldı. Adnan Polat, 'Güvenlik kuvvetlerinden önce başta Star olmak üzere medyaya büyük görevler düşüyor. Deminden beri şiddet görüntülerini izliyoruz. Bu görüntüleri ekrana getirmemelisiniz, olaylara kamera dahi göndermemelisiniz. Fanatikler kameraları görünce olay çıkarıyorlar' derken, Ali Şen de aynı görüşteydi. 'Sayın Polat'a katılıyorum. Hep kavgayı gürültüyü ekrana getiriyorsunuz. Olay çıkaran kişilerin sayısı oldukça az. Neden olay çıkarmayan büyük çoğunluğu ekrana getirmiyorsunuz? Star olarak kendinizi düzeltin ve bu tür görüntülerin ekrana getirilmemesi konusunda kampanya başlatıp öncülük edin'. Bu cevaplar karşısında Güntekin Onay şok oldu. Bekliyordu ki birkaç kendini bilmezin çıkardığı olaylar densin, güvenlik görevlileri yetersiz kaldı densin. Sonra Galatasaray— Fenerbahçe maçının özetlerine geçildi. Daha sonra Anadolu takımlarının golleri on dakikada geçiştirildi. Kavga görüntülerine onca vakit ayıran Star, Anadolu takımlarına o süreyi bile çok gördü. Program bittiğinde ne sakalını kesen vardı, ne de bıyığını.
 </p>
 <p class="metin">
  Celal Doğan: Star'ı kınıyorum
 </p>
 <p class="metin">
  Star'ın yayınını ilk eleştirenler Adnan Polat ve Ali Şen değildi. Gaziantepspor Başkanı Celal Doğan ve Trabzonspor Başkanı Mehmet Ali Yılmaz da benzer şeyler söylemişlerdi. Celal Doğan, Gaziantepspor'un Fenerbahçe'yi 2—1 yendiği maçtan sonra 'G.Antep'te silahlar konuştu, halk ayaklandı' gibi alt yazı geçip ekrana tabanca resmi getiren Star hakkında şunları söyledi. 'Kamil Ocak Stadı protokol tribününde silah çekildi iddiasıyla, mizansen de olsa ekrana tabanca görüntüsü getirilerek yayın yapılmasını kınıyorum. Türk futboluna renk katıyor diye sevinmesi gerekenler başarımızı gölgelemek istiyorlar'. Mehmet Ali Yılmaz da 5—2'lik Fenerbahçe mağlubiyetinden sonra Giray Bulak'ın istifa edip etmeyeceğini, istifa ederse kabul edip etmeyeceğini cevaplamak üzere Telegol'e bağlandığında şöyle dedi: 'Önce programın seviyesini bir yükseltin. Sakal bıyık muhabbetiyle Türk futbolu biryere varamaz'.
 </p>
 <p class="metin">
  Star'dan bir yenilik daha: Fanatik spiker
 </p>
 <p class="metin">
  Reyting amacıyla fanatizmi böylesine destekleyen Star Grubu, Fenerbahçe—Trabzon maçıyla başlattığı ve bu hafta da Galatasaray—Fenerbahçe maçıyla devam ettirdiği bir ilki daha gerçekleştirmenin mutluluğunu yaşadı. Star Digital'i olan futbolseverler, isterlerse Galatasaraylı fanatik spikerin, isterlerse Fenerbahçeli fanatik spikerin anlatımıyla maçı izleme imkanına kavuştular. Bakın Fenerbahçeli Mirkoviç'in Galatasaraylı Emre'yi tokatlaması her iki spiker tarafından nasıl anlatıldı. Galatasaraylı spiker: 'Fenerbahçe'nin Sırp futbolcusu, Galatasaray'ın küçük dev adamını ancak durdurabildi. Onun adı artık Mirkoviç değil, Mike Tyson olsun. Böyle yumruk atılır mı?' Fenerbahçeli spiker: 'Emre kendini bir anda yere attı. Hoca sarı kartı gösterince bir anda acı macı kalmadı. Cin gibi oldu, sakatlık darbe falan unuttu gitti'.
 </p>
 <p class="metin">
  Evet, bu tür yayınlardan özellikle çocuk ve genç taraftarların etkileneceği muhakkak. Nitekim, Galatasaray—Fenerbahçe maçında olay çıkaranların on sekiz yaşın altındaki taraftarlar olduğu gözlerden kaçmadı.
 </p>
 <p class="metin">
 </p>
 <p class="arabaslik">
  Kemal Belgin (Türkiye Gazetesi Spor Yazarı ve Kanal 7 Spor Müdürü):
 </p>
 <p class="metin">
  Star Çadır Tiyatrosu!
 </p>
 <p class="metin">
  Star'ın Telegol programı tek kelimeyle rezalet. Star Grubu, gazetesiyle, televizyonuyla anarşizmi körüklüyor. Osman, Ömer ve Kâzım ekibinin de zaten çadır tiyatrosu oynamaktan ileriye gidemeyeceği belliydi. Sakal bıyık kesme, kulak çekme, seyahate götürme iddiaları, futbolcuya hakaretler, hiçbir bilimsel ve teknik dayanağı olmayan yorumlar... Bu program Türk futbolu için bir yüzkarasıdır. Ne yazık ki, Türkiye Birinci Ligi'nin yayın hakkı elinde olan bu televizyon, Şampiyonlar Ligi gibi büyük ve gerçek hizmetinin üzerine leke sürmektedir. Bütün görüntüler ellerinde olmasına rağmen eğitici hiçbir yayın yapmıyorlar. Reyting kumunun içine kafalarını gömmüşler, gözleri başka birşey görmüyor.
 </p>
 <br/>
 <center>
  <a class="anaorta" href="http://web.archive.org/web/20010712114120/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/spor/1.htm), [web.archive.org (arşiv bağlantısı)](http://web.archive.org/web/20010712114120/http://www.aksiyon.com.tr:80/2000/313/spor/1.htm)
