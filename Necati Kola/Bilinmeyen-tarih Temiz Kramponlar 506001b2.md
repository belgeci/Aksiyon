# "Temiz Kramponlar"

*Necati Kola Bilinmeyen-tarih*

<div>
 <p>
  <font>
   Günlerdir Türkiye’nin gündemini meşgul eden yeşil sahalardaki şike operasyonuna, şu ana kadar ne polis, ne de medya tarafından bir ad verildi. Şike davasına müdahil olan ilk futbol kulübü Antalyaspor’un avukat yöneticisi Murat Bulat, Temiz Eller’den esinlenerek bu operasyona bir ad koyuyor: ‘Temiz Kramponlar Operasyonu’
   <br/>
   <br/>
   Sözlüklerde ‘şike’ kelimesinin eş anlamlısı yok; ancak halk arasında şike dendiği zaman akla ilk gelen, futbol. Yeşil sahalardaki şikelerin mazisi, neredeyse Türk futbol tarihi kadar eski. Yıllardır futbol maçlarında şike yapıldığı dilden dile dolaşır; fakat hiçbir yasal işlem yapılmaz. Bazıları ispat edildiği halde hem de... Mesela, 1989—90 sezonunun son haftasında Boluspor ile Adana Demirspor’un şike yaptıkları ortaya çıkmış, Tahkim Kurulu da bunu onaylamıştı. Buna rağmen Malatyaspor küme düşmüş, Boluspor ise ligde kalmıştı. Türk futbolu şimdi çok büyük bir fırsat yakaladı. Futbolun Susurluk’u olarak nitelenen şike olaylarına toplumsal duyarlılık da epey fazla. Son günlerde Türkiye’nin gündemini sıkça meşgul eden yeşil sahalardaki şike olaylarını, şike davalarının ilk müdahil kulübü olan Antalyaspor’un avukat yöneticisi Murat Bulat ile konuştuk.
   <br>
    <br>
     — Şike çetesi davalarına müdahil olan ilk kulüpsünüz. Antalyaspor böyle bir şeyi neden yapıyor?
     <br>
      <br>
       Biz maçların kurallara bağlı olarak oynanması gerektiğine inanıyor, futbolun kirlilikten arınması gerektiğini düşünüyor ve müsabakaların futbol dışı etkenlerle sonuçlanmasını istemiyoruz. Kulübümüz, şike çetesi iddiaları doğruysa suçluların cezalandırılmasını, doğru değilse de futbolun aklanmasını istiyor.
       <br>
        <br>
         — Bu iddialar ortaya atılmasaydı, suç duyurusunda bulunur muydunuz?
         <br/>
         <br/>
         Doğrusunu söylemek gerekirse bulunmazdık. Çünkü, birçok maçta kamu vicdanını rahatsız edecek hakem hatalarıyla karşı karşıya kalmamıza rağmen, bütün bunların organize bir şekilde yapılmış olduğunu ancak ortaya atılan ve şu anda yargı aşamasında olan iddialardan öğrendik. Daha önceki hakem hatalarını, bir kez daha değerlendirme imkanı bulduk. Gördük ki durum sandığımız kadar safiyane değilmiş.
         <br/>
         <br/>
         ‘Bülent Uzun da bu işin içinde’
         <br/>
         <br/>
         — D.Bakır—Antalyaspor (3—1) maçını yöneten Bülent Uzun ile ilgili şikayetleriniz var. Diyorsunuz ki: ‘Bülent Uzun’un yönettiği Rizespor—D.Bakır (2—0) maçı sonrasında dinlenen telefon konuşmasından hakkımızın yendiği anlaşılıyor.’ Bu görüşmede neler konuşuluyor?
         <br/>
         <br/>
         Ali Fevzi Bir ile Sadık İlhan arasında geçiyor bu konuşma. Bu konuşmada, D.Bakırspor’un Rizespor maçında mağdur olması ve hakem Bülent Uzun ile irtibata geçilerek bir hafta sonraki D.Bakır—Antalyaspor karşılaşmasında bu mağduriyetin giderilmesi üzerine değerlendirmeler yer alıyor. Nitekim, Antalyaspor Bülent Uzun’un yönettiği o maçta haksız kartlar gördü, iki oyuncumuz atıldı. Bu iddialar patlak vermeden önce de bu maçta Antalyaspor aleyhine haksız kararlar verildiğini belirtmiştik. Geriye dönüp baktığımızda, vicdan rahatsızlığı ile yaptığımız bu açıklamaların şimdi şike olaylarıyla bire bir örtüştüğünü görüyoruz.
         <br/>
         <br/>
         — Denizlispor (3—2), Rizespor (2—2) ve Diyarbakırspor (3—1) maçlarında haksız puan kaybına uğratıldığınızı iddia ediyorsunuz. Sizce bu kayıplar klasik hakem hatalarından mı kaynaklanıyor, yoksa şike çetesiyle bir ilgisi var mı?
         <br/>
         <br/>
         Bizim olaya dahil olmamızın tek nedeni, bu maçlarda puan kaybına uğramamız değildir. İşin özü, sporumuzun kirlilikten arınmasıdır. Görülen odur ki özellikle Diyarbakırspor maçımız bu şike iddialarına konu edilmiş ve iddialardan etkilenmiştir. Her maçta hakemler şike yapmıştır demiyoruz; ancak bu iddialar bizim şüphelerimizi haklı çıkartmıştır. Ayrıca Antalyaspor, ligde en çok penaltı gören ve uzatma dakikalarında penaltıyla cezalandırılan bir takım. Önde olduğumuz maçlar, rakip takım gol atıncaya kadar uzatılıyor. Metin Tokat’ın yönettiği Rizespor maçında bile bu böyle oldu. Uzatma dakikalarında haksız bir penaltı gördük ve maç 2—2 sona erdi. Artık insan emeğine saygı gösterilsin ve yüz binlerce insanın yaşadığı bir kentin kaderiyle oynanmasın.
         <br/>
         <br/>
         — Her yıl sezon sonuna doğru küme düşme tehlikesi yaşayan kulüpler, kendilerine karşı çeşitli oyunların oynandığını ve bu ligde istenmediklerini iddia ederler. Düşme tehlikeniz olmasaydı aynı çabayı gösterir miydiniz?
         <br/>
         <br/>
         Bu iddiaların ciddiye alınmasını istediğimizde Rizespor maçı henüz oynanmamıştı ve düşme korkumuz bu kadar fazla değildi. Bu iddialar da bu kadar gündeme gelmemişti. Dolayısıyla bizim bu çabamızı doğrudan küme düşmeyle ilişkilendirmek doğru değildir.
         <br/>
         <br/>
         ‘Ligden çekilmemiz kalan maçlara bağlı’
         <br/>
         <br/>
         — Antalyaspor’un ligden çekilme gibi bir düşüncesi var mı?
         <br/>
         <br/>
         Ligden çekileceğimize dair şu ana kadar hiçbir beyanımız olmadı. Başkanımız Bekir Kumbul da ifade etti. Futbol maçları yeşil sahalarda sonuçlandırılacaksa sezon sonuna kadar mücadelemizi sürdüreceğiz. Sportif açıdan başarısız olduğumuz takdirde de bunun sonuçlarına katlanacağız. Bizim dediğimiz şudur: ‘Antalyaspor’u ligden çekilmeye mi zorluyorlar?’
         <br/>
         <br/>
         — UEFA Tahkim Kurulu üyesi Avukat Levent Bıçakçı, açacağınız davanın ligden düşmenin kaldırılmasına sebep olacağını söylüyor. Bu konuda siz neler söyleyeceksiniz. Böyle bir şeyi biliyor muydunuz ya da hesapladınız mı?
         <br/>
         <br/>
         Antalyaspor bu yola çıkarken böyle hesaplar yapmadı. Bizim tek hesabımız vardı; eğer iddialar doğruysa suçlular cezalarını çeksin ve Türk futbolu kirlilikten arınsın. Ancak, iddialar doğru çıkarsa elbette ki bunun hem ceza hukuku bakımından, hem hukuk bakımından, hem de spor hukuku bakımından sonuçları olacaktır. Şu anda zaten Futbol Federasyonu, Şike Araştırma Kurulu kurmuştur. Bu kurul üzerine düşeni yapacaktır. Bunun sonucunda mağdur olan takımların ligden düşürülmemeleri söz konusu olacaktır.
         <br/>
         <br/>
         — Sizce ligde ayrıcalıklı ve korunan kulüpler var mı?
         <br/>
         <br/>
         Ben şunu rahatlıkla söyleyebilirim. Şu ana kadar Antalyaspor lehine verilip de tartışılan hiçbir karar olmadı. Ama aleyhimize birçok tartışmalı karar verildi. Bugüne kadar mağlup durumda olduğumuz maçlar dakikalarca uzatılmadı; fakat galip durumda olduğumuz maçlar rakip takım gol atıncaya kadar uzatıldı. Ben hakemlerimizin büyük camialardan etkilendiklerini söyleyebilirim. Etkilenmeleri için de pek çok şey yapılıyor. Büyük kulüpler şu hakemi istemiyorum diye rahatlıkla açıklama yapabiliyorlar. Bu nedenle, Türkiye’de bazı kulüplerin stadı, bazı kulüpler tarafından antrenman sahası olarak görülüyor.
         <br/>
         <br/>
         ‘Bence Japonya’ya uçak kalkar’
         <br/>
         <br/>
         — Sizce bu şike olayları futbolda beyaz eller operasyonu olabilecek mi? Ali Fevzi Bir’in ‘Konuşursam Japonya’ya uçak kaldıramazlar’ sözü çerçevesinde bu soruyu nasıl cevaplandırırsınız?
         <br/>
         <br/>
         Bu soruyu Ali Fevzi Bir’in sözlerine yoğunlaşarak cevaplandırmak istemiyorum. Yalnız şunu söyleyeyim. Bu iddiaların üzerini örterek bir yere varamayız, toplumun ve futbolun kirliliklerden arınmasını sağlayamayız. Bence bu iddiaların üzerine gidilebildiği kadar gidilmeli ve Türk futbolu şaibelerden kurtarılmalıdır. Ben Ali Fevzi Bir’in konuşmaları ile Japonya’ya uçak kaldırma arasında bire bir bir ilişki olduğunu sanmıyorum. Çünkü, ben bu iddiaların tüm Türk futbolunu kapsadığını düşünmüyorum, daha doğrusu düşünmek istemiyorum. Beyaz eller operasyonu olabilir mi? Ben buna Beyaz Kramponlar Operasyonu diyorum. Dileğim odur ki herkes iyi niyetli olur ve gerçekten büyük bir kirlilik varsa temizlenir.
         <br/>
         <br/>
         — Biliyorsunuz Susurluk’ta da büyük beklentiler olmuştu ve herkes yolsuzlukların sona ermesi konusunda büyük umutlar beslemişti. Sonuçta bu beklentiler gerçekleşmedi. Futboldaki Susurluk’un sonu da böyle olur mu?
         <br/>
         <br/>
         Susurluk’tan herkesin beklentisi çok farklıydı. Bence bazıları için çok olumsuz sonuçlandı. Ceza alanlar oldu. Bir de çok ciddi bir toplumsal duyarlılık ortaya çıktı. Kurallara herkesin uyması gerektiği anlayışı yerleşti. Bu iddialar, her ne kadar Türk futbolunu derinden yaralıyor gibi görünse de camianın kirlilikten arınmasına ve toplumsal duyarlılığın artmasına katkıda bulunacaktır.
         <br/>
         <br/>
         — Müdahil olmamanız için herhangi bir yerden baskı geldi mi?
         <br/>
         <br/>
         Antalyaspor’un bu iddialara müdahil olmamasını, bu işin üzerine gitmemesini dileyenler olmuştur tabii. Ancak bizim amacımız ne bir kurumu, ne de bir camiayı suçlamak değildir. Bizim amacımız, içinde bulunduğumuz camianın aklanmasıdır. Şu ana kadar bu işe girişmememiz için herhangi bir baskı yapılmadı.
         <br/>
         <br/>
         E—mail: kolaca@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 16 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12489), [web.archive.org (arşiv bağlantısı)](http://web.archive.org/web/20050301151331/http://www.aksiyon.com.tr:80/yazdir.php?id=12489)
