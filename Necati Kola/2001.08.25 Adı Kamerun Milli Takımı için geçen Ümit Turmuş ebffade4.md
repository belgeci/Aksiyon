# Adı Kamerun Milli Takımı için geçen Ümit Turmuş,

*Necati Kola 2001.08.25*

<div>
 <p class="baslik">
  ülkede böyle anılıyor
 </p>
 <p class="baslik">
  BAFOUSSAM ASLANI
 </p>
 <p class="spot">
  Yurt dışındaki futbol beyinlerimizden biri de Ümit Turmuş. Fatih Terim  İtalya'da ne ise, Turmuş da Kamerun'da o. Ülkedeki tek yabancı teknik  direktör olan Turmuş, sekiz maçta aldığı altı galibiyetle Bafoussam  kentinin Racing Club takımını üçüncü sıraya yükseltti. Şimdi Bafoussam  Aslanı olarak anılıyor, adı Kamerun Milli Takımı için geçiyor
 </p>
 <p class="metin">
 </p>
 <img border="0" src="/web/20020429234527im_/http://www.aksiyon.com.tr/2001/351/resimler/kamerun.jpg"/>
 <p class="metin">
  Türk futbolu, son on yılda çok büyük gelişmeler gösterdi. Artık sadece ayak değil, beyin de ihraç ediyoruz; bu beyinlerle dünya futbolunun gelişmesine katkıda bulunuyoruz. Fatih Terim İtalya'da, Rasim Kara Kanada'da, Muhsin Ertuğral Güney Afrika'da, Ümit Turmuş da Kamerun'da Türk teknik direktörlerini başarıyla temsil ediyor. Konumuz olan başarılı teknik direktör Ümit Turmuş, Kamerun 1. Ligi'nin Racing Club takımını çalıştırıyor. Şu ana kadar çıktığı sekiz maçta altı galibiyeti, bir beraberliği ve bir de mağlubiyeti var. İlk gittiğinde takımı puan durumunun aşağılarındaydı; ama şimdi üçüncü sırada. Racing Club, Ümit Turmuş ile birlikte Kamerun Kupası'nda da çeyrek finale yükseldi. Kamerun 1. Ligi'ne verilen bir aradan dolayı Türkiye'ye gelen Ümit Turmuş, geçen hafta Aksiyon Dergisi'ni ziyaret etti. Kendisiyle uzun uzun sohbet etme imkanı bulduk. Turmuş'un Kamerun ile ilgili anıları oldukça ilginç. İsterseniz, anılarına geçmeden önce Turmuş'un Kamerun'a gidiş süreci nasıl başlamış ona bir bakalım.
 </p>
 <p class="metin">
  Kamerunlular Turmuş'u nasıl kandırdı?
 </p>
 <p class="metin">
  Doğup büyüdüğü İzmir'den sıkılıp Antalya'ya yerleşen Ümit Turmuş, teknik direktörlük kariyerini yurt dışında sürdürmeyi düşünüyormuş. Tam bu sırada karşısına Fransa'nın Nantes kulübünün Türkiye temsilcisi olan FIFA menajeri Abdullah Kılınç çıkmış ve onunla tanıştıktan sonra kendisine yetki vermiş. Eşi Fransız olan ve Fransa'da yaşayan Abdullah Kılınç'ın menajerlik şirketinin ortağı da Kamerunluymuş. Kamerunlu menajer, Racing Club ile konuşmuş, 'Hemen transfer edelim' cevabını aldıktan sonra da Ümit Turmuş ile temasa geçmiş. Turmuş'un Kamerun'a gelmeyi kabul etmesi için de Racing Club'ın şampiyonluğa oynayan bir takım olduğu söylenmiş. Turmuş, puan durumunu ve takımın o ana kadar aldığı sonuçları istemiş; ama kendisine bu istenenler bir türlü verilmemiş. Sadece Racing'in şampiyonluğa oynayan bir takım olduğu söylenmiş o kadar. Ümit Turmuş, anlaşmayı yaptıktan sonra Kamerun'un yolunu tutmuş. Kamerun'a gider gitmez de gerçeklerle karşı karşıya kalmış. Meğerse şampiyonluğa oynadığı söylenen Racing Club, liderden on altı puan gerideymiş ve alt sıralarda yer alıyormuş. Üstelik sahası da toprakmış.
 </p>
 <p class="metin">
  'Başkanımız Wembe, Cecchi Gori gibi'
 </p>
 <p class="metin">
  Racing Club, bir milyon nüfusuyla ülkenin en büyük şehirlerinden Bafoussam'ın takımıymış. Başkan Samuel Wembe de ihracat işleriyle uğraşıyormuş. Wembe, ülkede yetişen pirinç, muz ve ananas gibi ürünleri yurt dışına pazarlıyormuş. Oldukça zengin, zengin olduğu kadar da cimriymiş. Geçen sezon Fiorentina Başkanı Cecchi Gori'nin Fatih Terim'e yaptığı kısıntıları, Wembe de fazlasıyla Ümit Turmuş'a yapmaya çalışıyormuş. Ümit Turmuş, Kamerun'daki ilk sınavı olan Bameda maçı öncesinde takımın menajerinden bir takım isteklerde bulunmuş. Bu isteklerden biri de kahvaltılarda futbolculara peynir, reçel ve yumurta gibi şeylerin verilmesiymiş. Menajer, durumu Wembe'ye iletmiş. Wembe de diğer takımların futbolcularının sadece ekmekle beslendiklerini söylemiş ve Turmuş'a bir mektup göndermiş. Mektupta şöyle yazıyormuş: Peynire hayır, reçele hayır, yumurtaya hayır. Turmuş daha sonra Wembe'yi telefonla arayınca bu istekler yerine getirilmiş.
 </p>
 <p class="metin">
  18 saat oturarak tren yolculuğu
 </p>
 <p class="metin">
  Başkan Wembe'nin cimriliklerinden biri de on sekiz saati trenle, dört saati de otobüsle gidilecek olan bir deplasman öncesinde yaşanmış. Ümit Turmuş, futbolcuların yorulmaması için tren biletlerinin ısrarla yataklı vagonlardan alınmasını istemiş. Wembe ise sadece iki bileti yataklı vagondan, diğerlerini ise koltuklu vagondan almış. Yataklı vagondan alınan iki biletten biri Ümit Turmuş için, biri de yardımcısı içinmiş. Turmuş bu duruma isyan etmiş; ama o satten sonra yapacak bir şey de yokmuş. Başarılı antrenör, ben oyuncularımdan ayrı olamam demiş ve yataklı vagona hafif sakatlıkları bulunan iki oyuncusunu göndermiş. Kendisi de diğer futbolcularıyla birlikte on sekiz saatlik tren yolculuğuna katlanmış. Onun bu davranışı oyuncuları çok etkilemiş. Ümit Turmuş, deplasmanlara trenle gidip geldiklerini ve bu yolculuklarda Kamerun halkını daha yakından tanıma fırsatını bulduğunu söylüyor.
 </p>
 <p class="metin">
  Futbol Federasyonu Başkanı Müslüman
 </p>
 <p class="metin">
  Ümit Turmuş, Kamerun ile ilgili izlenimlerini anlatmaya devam ediyor. Afrika'nın futbolu en çok seven ülkelerinden biri olan ve yakın bir zamana kadar Fransa tarafından sömürülen Kamerun, Türkiye'nin otuz yıl öncesini yaşıyormuş. Otomatik telefon hâlâ yokmuş. Karayollarının çoğu toprakmış ve bizim normal bir asfalt kalitesindeki yollar otoban muamelesi görüp ücrete tabi tutuluyormuş. Ülkede iki yüz civarında yerel dil varmış ve insanların ortak dili Fransızcaymış. Ülkenin yüzde yirmilik kısmında da İngilizce konuşuluyormuş. Ülkede yerel dinlerin yanı sıra Hıristiyanlık ve Müslümanlık da varmış. Nüfusun yüzde onunu oluşturan Müslümanlar daha çok kuzeyde yaşıyorlarmış. Kamerun Futbol Federasyonu Başkanı İya Muhammed, adından da anlaşılacağı gibi Müslümanmış.
 </p>
 <p class="metin">
  Takımların kadrolu büyücüsü var
 </p>
 <p class="metin">
  Kamerun 1. Ligi'nde on altı takım varmış. Bu takımlardan üçünün sahası çim, on üçünün sahası ise toprakmış. Ülkenin tek televizyon kanalı varmış ve o da devletinmiş. Halk futbolu çok sevmesine rağmen televizyon maçları naklen yayınlamıyormuş. Ülkede çıkan gazeteler de haftalıkmış. Futbol henüz bir sektör haline gelmediği için de bizdeki gibi ağır eleştiler yokmuş. Gazeteler sadece skorları ve puan durumlarını veriyormuş, o kadar. Ümit Turmuş, daha güvenli olacağı gerekçesiyle başkanın iki yıldızlı otelinde kalıyormuş. Turmuş, 'Bizim yıldızsız oteller bile ondan daha kalitelidir' diyor. Kamerun 1. Ligi ile ilgili ilginç bir ayrıntı da takımların kadrolu büyücüsünün olmasıymış. Turmuş'un gider gitmez tanıştığı ilk kişilerden biri takımın büyücüsüymüş. Bir maçtan önce elinde ibrikle Ümit Turmuş'a gelmiş ve elindeki büyülü suyu kaleye dökeceğini, böylece maçı kazanacaklarını söylemiş. Turmuş da bunu kabul etmemiş, elindeki ibriği aldığı gibi tuvalete dökmüş ve o maçı da farklı kazanmışlar. Maçtan sonra Turmuş, büyücünün işine son verdirmiş.
 </p>
 <p class="metin">
  F.Bahçe ısrarla istiyor!
 </p>
 <p class="metin">
  Kamerun, Ekvator çizgisine çok yakın olduğu için yılda iki kez baharı, iki kez de yazı yaşıyormuş. Yani, bizim ilkbahar ve sonbahar aylarımızda yazlarını, kış ve yaz aylarımızda da baharlarını yaşıyorlarmış. Bu nedenle Kamerun'da sezon martta başlayıp, ekim ayının başında da sona eriyormuş. Sezonun bitimine az bir süre kala başkent Yaounde'nin iki takımından Ümit Turmuş'a teklif gelmiş. Bunlardan biri Tonner, biri de Fenerbahçe'ymiş. Ali Şen'in başkan olduğu dönemde Kamerunlu bir işadamının kurduğu Fenerbahçe, şu anda 2. Lig'de başarılı bir grafik çiziyormuş ve 1. Lig'e yükselmeyi büyük ölçüde garantilemiş. Turmuş, 'Her iki teklifi de kabul edebilirim; ama Fenerbahçe ile anlaşırsam oldukça ilginç olur' diyor.
 </p>
 <p class="metin">
  'Hedefim, Kamerun Milli Takımı'
 </p>
 <p class="metin">
  Başarılı teknik direktör Ümit Turmuş, Kamerun'daki futbol potansiyelinin zenginliğinden de bahsediyor ve yeni hedefini açıklıyor. 'Ülkenin futbol potansiyeli çok zengin. Şu ana kadar Kamerun Milli Takımı'nı hep yabancılar çalıştırmış; ama hiçbir şey vermemişler. Bu yabancılar iki—üç ay çalışıp ayrılmışlar; fakat Kamerun, bütün başarılarını tamamen naturel bir şekilde kazanmış. Yabancılar Kamerun'da hiç yaşamamışlar. Yurt dışında top koşturan Kamerunluları kadroya çağırıp maçtan maça Kamerun'a gelmişler. Ben görev yaptığım süre içerisinde Kamerun'u tanıdım. Federasyonla, kulüp başkanlarıyla, özellikle de Futbol Federasyonu Genel Sekreteri Atangana Mballa ile iyi ilişkiler kurdum. Burada kulüplerin tek gelir kaynağı, yurt dışına satacakları futbolcu. Bu da nasıl olacak? Tabii ki milli takım sayesinde. Bu yüzden başkanlar kadroya Kamerun 1. Ligi'nde oynayan oyuncuların da alınmasını istiyorlar. Benim yapacağım en büyük yenilik işte bu olacak. Ülkedeki potansiyeli ve futbolcuları çok iyi tanıyorum. Yakın bir zamanda Kamerun Ümit Milli Takımı'nda göreve başlayabilirim. Öyle inanıyorum ki en geç üç yıl içinde de Kamerun A Milli Takımı'nın başına geçerim. Benim en büyük hedeflerimden biri de bu. Fatih Terim'in Avrupa futboluna getirdiği yenilikleri, ben de Afrika futboluna getirmek istiyorum. İnşaallah başarılı olurum.'
 </p>
 <p class="metin">
 </p>
 <p class="arabaslik">
  ÜMİT TURMUŞ KİMDİR?
 </p>
 <p class="metin">
  Aslen Elazığlı olan Ümit Turmuş, 1960 yılında İzmir'de doğdu. İlk, orta ve lise öğrenimini İzmir'de tamamladı. Ege Üniversitesi Spor Yüksek Okulu'nu bitirdikten sonra İzmirspor'un altyapısında görev aldı, Antalyaspor'da yardımcı antrenör olarak çalıştı. Sonra İngiltere'nin Arsenal takımında iki yıl staj yaptı. Bunda Arsenal menajeri Graham'ın eşinin Kıbrıs Türkü olmasının büyük payı vardı. Stajdan sonra teknik direktör olarak çalışmaya başladı. Sırasıyla Bigaspor, Mardin Kızıltepespor, Çanspor, Malatyaspor, Balıkesirspor (2. Lig'e yükseltti), Göztepe (Play—off oynattı), Turgutluspor, Aydınspor, Bucaspor (Klasman birincisi oldu), Karşıyaka, Boluspor ve Sakaryaspor'u çalıştırdı. Şu anda Kamerun 1. Ligi'nin Racing Club takımını çalıştırıyor.
 </p>
 <p class="metin">
 </p>
 <p class="arabaslik">
  TURMUŞ'UN KAMERUN KARNESİ
 </p>
 <p class="metin">
  Bameda—Racing Club:	0—1
 </p>
 <p class="metin">
  Racing Club—Rovu:	1—0
 </p>
 <p class="metin">
  Girondins—Racing Club:	0—2
 </p>
 <p class="metin">
  Racing Club—Kumbo:	0—2
 </p>
 <p class="metin">
  Olimpic—Racing Club:	1—1
 </p>
 <p class="metin">
  Espoir—Racing Club:	0—3
 </p>
 <p class="metin">
  Unispor—Racing Club:	0—3
 </p>
 <p class="metin">
  Racing Club—Dynomo:	2—1
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020429234527/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/351/haberler/6.htm), [web.archive.org (arşiv bağlantısı)](http://web.archive.org/web/20020429234527/http://www.aksiyon.com.tr:80/2001/351/haberler/6.htm)
