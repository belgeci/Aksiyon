# Kötü imaja spor makyajı

*Necati Kola 2000.03.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sürekli terör, işkence, insan hakları ihlâlleri ve düşünce suçlarıyla gündeme gelen Türkiye, son yıllarda popüler ekip sporlarında elde ettiği başarılar sayesinde bu kötü imajını biraz olsun silmeye başladı.
  </font>
 </div>
 <div id="newsText">
  <font class="detail-text">
   A Milli Futbol Takımı'nın arka arkaya Avrupa Şampiyonası finallerine katılması, Galatasaray'ın Avrupa kupalarındaki seri galibiyetleri, Efes ile Ülker'in Avrupa Ligi'nde sürekli zirveye oynaması, A Milli Basketbol Takımı'nın Avrupa Basketbol Şampiyonası'nda ilk sekize girmesi ve başta Eczacıbaşı olmak üzere voleybol takımlarımızın elde ettiği başarılar Türkiye'nin kötü imajını düzelten faktörlerden.
   <br/>
   <br/>
   Erzik, geleceğin UEFA Başkanı
   <br/>
   <br/>
   Türk halkını en çok futbolda elde edilen başarılar sevince boğarken, Avrupa ve dünyada da en fazla futboldaki çıkışımız konuşuluyor. Türk futbolunun bugünkü başarılara imza atmasında önemli gayretleri olan isimlerin başında da Şenes Erzik geliyor. Futbol Federasyonu'nun özerk yapıya kavuşmasında, çim sahaların yaygınlaşmasında ve Türk futbolunun dünya standartlarını yakalamasında oldukça emeği geçti Erzik'in. Fatih Terim'i keşfeden de o oldu. Göztepe'yi çalıştıran Terim'i Ümit Milli Takım'ın başına ve Piontek'in yardımcılığına getirdi. Sepp Piontek'in gönderilmesinden sonra Fatih Terim'e A Milli Takım'ı emanet eden ve ona sonuna kadar destek veren de Erzik'ti. Erzik şu anda UEFA Asbaşkanı ve FIFA İcra Kurulu üyesi. Geleceğin UEFA Başkanı gözüyle bakılan Şenes Erzik, dünya futboluna hizmetleriyle Türkiye'yi çok iyi bir şekilde temsil ediyor.
   <br/>
   <br/>
   İlklerin adamı Fatih Terim
   <br/>
   <br/>
   Türkiye'nin güçlü bir imaj oluşturmasında, Türk futbolunun Avrupa'da ve dünyada söz sahibi olmasında emeği geçen bir diğer isim ise tabii ki Fatih Terim. Ümit Milli Takım'ı Akdeniz Oyunları şampiyonu yaparak başladığı kariyerine sürekli ilkleri ekledi. A Milli Takım'ı tarihinde ilk kez Avrupa Şampiyonası finallerine götürdü, Galatasaray'ı arka arkaya dört kez zirveye taşıyarak bir ilke imza attı, şimdi de UEFA Kupası'nı ilk defa Türkiye'ye getirmeye çalışıyor. Fatih Terim'li Galatasaray, önüne gelen Alman, İtalyan ve İspanyol rakiplerini (sırasıyla; Hertha Berlin, Milan, Bologna, Borissia Dortmund, Real Mallorca) bir bir devirerek Avrupa'da en fazla konuşulan takım haline geldi. Türkiye, Galatasaray sayesinde futbolla gündeme gelen bir ülke oldu. Sarıkırmızılı takım rakiplerini tir tir titretirken Türkiye'nin de güçlü bir imajı oluştu. Türkiye deyince Galatasaray, Galatarasay deyince de Türkiye akla geliyor. Bunu, Galatasaray'ın galibiyetlerinin ardından Avrupa basınının attığı manşetlerden anlamak mümkün. Avrupa basınının sayfalarını Abdullah Öcalan'ın değil, Hakan Şükür'ün resimleri süslüyor artık. Dillerden düşmeyen Galatasaray'ın başarıları Avrupa'yı olduğu kadar Türkiye'yi de etkiliyor. Politikacılarımız birbirlerini Galatasaray gibi olamamakla suçluyorlar şimdilerde. Bu şüphesiz ki büyük bir gelişme. Terim'li Galatasaray, Türkiye'nin tanıtımına, ekonomisine, imajına ve siyasetine çok büyük katkılarda bulunuyor kısacası.
   <br/>
   <br/>
   Milli Takım rakiplerin korkulu rüyası
   <br/>
   <br/>
   Türk futboluna hizmet eden bir başka isim ise Mustafa Denizli. Galatasaray'a 198889 sezonunda Avrupa Şampiyon Kulüpler Kupası'nda yarı final oynatarak bir ilke imza atan Denizli, A Milli Takım'ın teknik direktörlüğünü yapıyor şimdi. Görevi Fatih Terim'den devralarak çıtayı daha yükseğe çekmeye çalışan Denizli, Türk Milli Takımı'nın ikinci kez Avrupa Şampiyonası finallerine katılmasını sağladı. Gruptaki rakiplerimizin en çok korktukları takım Türk Milli Takımı şu anda. Avrupa Şampiyonası'nda elde edeceğimiz başarılar Türkiye'nin kötü imajını daha da silecek.
   <br/>
   <br/>
   Efes başlattı, Ülker destek verdi
   <br/>
   <br/>
   Son on yılda büyük çıkış göstererek Avrupa'da söz sahibi olduğumuz popüler branşlardan biri de basketbol. Basketboldaki çıkışımız Aydın Örs'lü Efes'le başladı. 1992 yılında Avrupa Şampiyon Kulüpler Kupası finalfour organizasyonunu düzenleyerek dikkatleri basketbola çeken Efes, 199293 sezonunda Kulüpler Kupası'nda final oynadı. 199596 sezonunda Koraç Kupası'nı müzesine götüren temsilcimiz, son dört sezondur da Avrupa Ligi'nde sürekli zirveye oynuyor. Üç sezondur finalfour oynama başarısı gösteremeyen Efes, Asvel engelini geçerek bu özlemini bu sezon dindirmek amacında.
   <br/>
   <br/>
   Efes'in Avrupa Ligi'ndeki partneri ise Ülker. Türkiye, iki takımın elde ettiği başarılar sayesinde kulüpler bazında Avrupa'nın ilk beş ülkesi arasına girdi. Ülker, Türk basketbolunun yanı sıra Avrupa basketboluna da çok şeyler kazandırdı. Turuncuyeşilli takım, dünyada sadece NBA'de düzenlenen All Stars Organizasyonu'nun Avrupa'da da düzenlenmesine öncülük etti. Avrupa All Stars Organizasyonu'nu ilk kez 1996 yılında İstanbul'da düzenleyen Ülker, FIBA nezdinde Türkiye'nin prestijini iyice artırdı. Şu anda geleneksel hale gelen All Stars Organizasyonu, her yıl ayrı bir ülkede düzenleniyor. Bu arada Efes ve Ülker'in hem sahadaki, hem de organizasyonlardaki başarıları sayesinde 2001 Avrupa Basketbol Şampiyonası Türkiye'ye verildi.
   <br/>
   <br/>
   Basketboldaki başarılarımız sadece Efes ve Ülker'le sınırlı değil. Diğer takımlarımızın (Tofaş, Darüşşafaka, Pınar Karşıyaka, F.Bahçe, G.Saray, Beşiktaş, Türk Telekom) yanı sıra A Milli Basketbol Takımı da son yıllarda büyük bir yükseliş gösterdi. Geçen yıl Fransa'da düzenlenen Avrupa Basketbol Şampiyonası'nda genç bir ekiple mücadele etmesine rağmen ilk sekize giren Türk Basketbol Milli Takımı otoritelerin oldukça beğenisini kazandı. Ayyıldızlı ekibimize, 2001 Avrupa Basketbol Şampiyonası'nın en büyük favorisi gözüyle bakılıyor şimdi.
   <br/>
   <br/>
   Filede de söz sahibi olduk
   <br/>
   <br/>
   Futbol ve basketbolun yanı sıra voleybolda da çok büyük bir çıkış gösterdi Türkiye. Ahmet Gülüm'ün Voleybol Federasyonu'nun başkanı olduğu son dört yılda Türk voleybolu adeta devrim yaptı. A Milli Erkek Voleybol Takımı, tarihinde ilk kez Dünya Şampiyonası'na katılma ve Avrupa 1. Ligi'nde mücadele etme hakkını elde etti. Son iki yılda Avrupa kupalarında finalfour oynayan takımlarımızın sayısı da arttı. Geçen sezon Arçelik, Erkekler Kupa Galipleri Kupası'nda dördüncülüğü elde ederken, Vakıfbank, Bayanlar Şampiyon Kulüpler Kupası'nda ikinci, Eczacıbaşı da Bayanlar Kupa Galipleri Kupası'nda şampiyon oldu. Bu sezon ise finalfour oynayan takım sayımız dörde yükseldi. Bayanlar Avrupa Şampiyon Kulüpler Kupası'nda Eczacıbaşı, Avrupa Konfederasyon Kupası'nda Güneş Sigorta, Avrupa Kupa Galipleri Kupası'nda da Enka üçüncü oldu. Tek erkek temsilcimiz Galatasaray ise Avrupa Kupa Galipleri Kupası'nda dördüncülükle yetindi.
   <br/>
   <br/>
   Uluslararası federasyonları Türkiye yönetiyor
   <br/>
   <br/>
   Popüler ekip sporlarındaki başarılarımızın yanı sıra uluslararası federasyonlarda görev alan spor adamlarımız da Türkiye'nin parlayan yüzü oluyorlar. UEFA Asbaşkanı ve FIFA İcra Kurulu üyesi Şenes Erzik'in dışında uluslararası federasyonlarda görev alan spor adamlarımız şunlar. Türkiye Basketbol Federasyonu Başkanı Turgay Demirel (FIBA İcra Kurulu üyesi), Türkiye Voleybol Federasyonu Başkanı Ahmet Gülüm (Avrupa Voleybol Konfederasyonu Marketing Sorumlusu), TMOK Genel Sekreteri Togay Bayatlı (Dünya Spor Yazarları Birliği Başkanı), Okçuluk Federasyonu Başkanı Uğur Erdener (Avrupa Okçuluk Birliği Başkanı), Boks Federasyonu Başkanı Caner Doğaneli (Dünya ve Avrupa Boks Birliği Asbaşkanı), Cimnastik Federasyonu Başkanı Atilla Örsel (Avrupa Cimnastik Konfederasyonu Asbaşkanı).
   <br/>
   <br/>
   Spordaki başarılar yeterli değil
   <br/>
   <br/>
   Şu anda herkes başta Galatasaray olmak üzere takımlarımızın elde ettiği başarılarla gurur duyuyor. En çok gurur duyanlar da Avrupa'daki gurbetçiler. Artık işlerine başları dik gidiyorlar, sokakta gururla dolaşıyorlar. Fakat sadece sporcularımızın gayretleri yeterli değil. Birbirlerini Galatasaray gibi olamamakla suçlayan politikacılarımız da Türkiye'nin imajını düzeltmek için birşeyler yapmalı. Galatasaray arka arkaya golleri sıralıyor ama hâlâ terör devam ediyor, bazı karakollarda Filistin işkencesi yapılıyor, sakallı ve başörtülü öğrenciler üniversitelere giremiyor, 312. madde düşünenleri mahkum ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C546970A7214ACF3EFC42BA370E38AAE?newsId=6020), [web.archive.org (arşiv bağlantısı)](http://web.archive.org/web/20121231090952/http://www.aksiyon.com.tr:80/aksiyon/newsDetail_getNewsById.action;jsessionid=C546970A7214ACF3EFC42BA370E38AAE?newsId=6020)
