# YAŞ 27, FUTBOLUN SONU

*Necati Kola 2001.09.08*

<div>
 <p class="spot">
  Türkiye Futbol Federasyonu, bu sezondan geçerli olmak üzere ilginç bir karar aldı. Karar, Türkiye'nin dört bir tarafında bulunan beş bine yakın amatör kulübü ve bu kulüplerde top koşturan binlerce sporcuyu olumsuz etkiledi.
 </p>
 <p class="metin">
 </p>
 <img border="0" src="/web/20020113031701im_/http://www.aksiyon.com.tr/2001/353/resimler/futbol.jpg"/>
 <p class="metin">
  Bu kararın içeriği de şu: Yirmi yedi yaşın üzerindeki sporcular, amatör olarak futbol oynayamaz. Daha önce bu sınırlamayı otuz yaş için koyan Futbol Federasyonu, gençlerin önünü açmak gayesiyle sınırı bu yıl üç yaş geriye çekti. Federasyon, kulüplere tanıdığı iki kişilik yirmi yedi yaş üzeri kontenjanını da gelen tepkiler üzerine üçe çıkardı; fakat bu, amatör kulüpleri ve amatör futbolcuları tatmin etmeye yetmedi.
 </p>
 <p class="metin">
  Birçok futbolcu kahvehaneye döndü
 </p>
 <p class="metin">
  Futbol Federasyonu'nun aldığı bu ilginç karar, en çok amatör futbolcuları etkiledi tabii ki. Türkiye'nin çeşitli yerlerinde spor amacıyla top koşturan yirmi yedi yaşın üzerindeki binlerce genç, bir anda futbolu bırakmak ve kendilerini yaşlı hissetmekle karşı karşıya kaldı. Bu futbolculardan kimi kahvehaneye döndü, kimi de Futbol Federasyonu'nun tanıdığı üç kişilik kontenjandan yararlanmak için kulüp kulüp dolaşmaya başladı. Tek sosyal aktiviteleri olan futboldan kopmak zorunda bırakılan bu gençler, ya sağlıksız halı sahalarda, ya da varsa mahalle aralarındaki boş arsalarda futbol oynama arzularını gidermeye çalışacaklar. Yeni kararın binlerce mağdurundan biri de Süleyman Güre. Henüz yirmi sekiz yaşında olan Güre, İstanbul 1. Amatör Küme takımlarından Avcılarspor'da top koşturuyordu; fakat yirmi yedi yaş sınırlaması nedeniyle futboldan kopmak zorunda kaldı ve baba mesleği olan trikoculuğa döndü. Süleyman Güre, 'Her sezon başında kulüplerden para toplayıp hiçbir hizmette bulunmayan Futbol Federasyonu, bu kararla gençleri futboldan iyice soğuttu. Sadece bizim kulüpten futbolu bırakmak zorunda kalan futbolcu sayısı beş. Buna gerçekten çok üzülüyorum. Şimdi biz futbol oynama hevesimizi halı sahalarda tatmin etmeye çalışacağız' diyor.
 </p>
 <p class="metin">
  Kulüpler de rahatsız
 </p>
 <p class="metin">
  Amatör kulüpleri profesyonel kulüp gibi gören; ancak profesyonel kulüplere böyle bir yaş sınırlaması koyamayan Futbol Federasyonu'nun bu kararı, amatör futbolcular kadar amatör kulüpleri de olumsuz etkiledi. Aniden yürürlüğe konan bu karar, birçok kulübü hazırlıksız yakaladı. Yirmi yedi yaşın üzerinde futbolcusu bulunan birçok kulüp, bir taraftan bu oyuncuları gönderme, bir taraftan da genç oyuncular bulma derdine düştü. Bu nedenle, bu sezon amatör liglerdeki rekabet ve kalite düzeyi oldukça düşük olacak. Amatör kulüplerin temsilcileri, yaklaşan sezon öncesinde bu sınırlamadan oldukça şikayetçiler. Bu kişilerden biri de İstanbul 1. Amatör Küme takımlarından Gürpınarspor'un başkanı Naci Göker. Bu kararın kendilerinin fikri sorulmadan aniden alındığını belirten Naci Göker, şöyle diyor: 'Bu kararın uygulanması için önce altyapının olması lazım. Benim altyapım yok ki futbolcu yetiştireyim, benim genç takımım yok ki önü açılsın. Birçok kulübün doğru dürüst antrenman sahası bile yok. Futbol Federasyonu madem ki bizden profesyonelce şeyler bekliyor, o zaman bize maddi destekte bulunsun. Bu destekle tesislerimizi yapalım ve Türk futboluna yararlı olacak futbolcular yetiştirelim.'
 </p>
 <p class="metin">
  Karar, herşeye aykırı
 </p>
 <p class="metin">
  Futbol Federasyonu tarafından amatör (birşeyi zevk için yapan) sporculara yirmi yedi yaş sınırı konulması, sporun ruhuna, insan haklarına ve Anayasa'ya aykırı. Spor bilincinin oldukça düşük olduğu bir ülkede spor yapan insanlara sınır getiriliyor, istedikleri bir amatör kulüpte top oynama özgürlükleri kısıtlanıyor. Üstelik bu, Anayasa'nın 'Devlet, insanlara spor yapma imkanı sağlamak için her türlü tedbiri alır' diyen 59. maddesine aykırı. Bundan dolayı Futbol Federasyonu'nun almış olduğu karara en fazla tepki gösteren isimlerden biri de Ege Üniversitesi Beden Eğitimi Spor Yüksek Okulu Müdür Yardımcısı Prof. Dr. Mustafa Ferit Acar. Kararın hiçbir haklı gerekçeye dayanmadığını ve bunu ortaya atanların tutarlı bir savunma yapamadıklarını belirten Acar, şöyle diyor: 'Sporun ruhuna ve felsefesine tamamen ters bu uygulamadan en kısa zamanda vazgeçilmelidir. Bu herşeyden önce insan haklarına aykırı. Dünyanın hiçbir yerinde böyle bir sınırlama söz konusu olamaz. Aksine ileri yaştakiler spora özendirilir. İkincisi Anayasa'ya aykırı. Vatandaşların spor yapma hakkı ellerinden alınamaz. Amatör kümede oynamak isteyenleri engellemek yerine, tam tersi teşvik etmek gerekir. Amatör takımlar doğrudan altyapı merkezi olarak görülemez. Oradan yetişenler de olur ama altyapı çalışmalarıyla amatör takımları karıştırmamalı. Madem bu ligler altyapının kaynağı olarak görülüyor, niçin yabancı oyuncuların oynamasına izin veriliyor? Bu mazeretin de hiçbir geçerliliği yok. Neden 26 değil, 28 değil de 27. Bunun da bir manası yok. Amatör kümeler, başarabilen herkesin futbol oynayabildiği yerler olmalıdır.'
 </p>
 <p class="metin">
 </p>
 <p class="arabaslik">
  Kararla ilgili görüşler
 </p>
 <p class="metin">
  Naci Göker
 </p>
 <p class="metin">
  (Gürpınarspor Başkanı): Bu karar bizlere sorulmadan pat diye alındı. Futbolcuların çoğu yine kahvehanelere mahkum olacak. Bu kararın uygulanması için önce altyapının olması lazım. Benim altyapım yok ki futbolcu yetiştireyim, benim genç takımım yok ki önü açılsın. Birçok kulübün doğru dürüst antrenman sahası bile yok. Amatör takımların çoğu köy takımı. İnsanlar kahvehane köşelerinden kurtulmak için futbolu tercih ediyorlar. Gençler için alınan bu karar, bu sefer bu insanların önünü kapatacak, kahvehanelere mahkum edecek.
 </p>
 <p class="metin">
 </p>
 <p class="metin">
  Erkut Kısa
 </p>
 <p class="metin">
  (Avcılarspor Basın Sözcüsü): Benzetmem ne kadar doğru olur pek bilemiyorum; ancak Galatasaraylı Emre, Hagi'den çok şey öğrendi. Bu yüzden ben tecrübeli oyuncuların genç oyunculara çok şey vereceklerine inanıyorum ve bu kararı yanlış buluyorum. Ayrıca, bu sınırlamanın amatör futbol için getirilmesi yanlış. Adı üstünde amatör. İnsanlar sağlıksız halı saha yerine, toprak sahalarda daha sağlıklı ortamlarda spor yapıyorlar. Bence bu kararla birçok insan tekrar kahvehane köşelerine mahkum edilecek.
 </p>
 <p class="metin">
 </p>
 <p class="metin">
  Özcan Gürol
 </p>
 <p class="metin">
  (Burdur Şekerspor Antrenörü): Daha önce 30 yaş sınırlaması geldiğinde de tepkiyle karşılanmıştı. Bu karara Burdur'daki meslektaşlarım genel olarak olumsuz bakıyor. Bu karardan özellikle köy takımları negatif etkilendi. Sezonun başlamasına az bir süre kala birçok kulüp takım kurmakta zorlanıyor. Bu kararın genç oyuncuların önünü açacağı doğru; ama futbolu seven birçok insanın tekrar kahvehanelere döneceği de bir gerçek. Profesyonel liglerde böyle bir sınırlama olmazken, bu işi zevk için yapan amatörlere sınırlama getirilmesi bence doğru değil.
 </p>
 <p class="metin">
 </p>
 <p class="metin">
  Fatih Uraz (Spor yazarı): Amatör futbolun aynı profesyonel futbol gibi piyasası olduğu, binlerce amatörün geçimlerini bu işten temin ettiği, gençliğin bir bölümünü kahvehane köşelerinden kurtardığı bilinen bir gerçek. Bu kahvehane gerçeğini göz ardı etmemek lazım. Amatör futbolla uğraşmak büyük bir zevk olmanın yanında, insanı nice kötü alışkanlıklardan da korumaktadır. Yaş sınırlamasının 27 yaşına kadar çekilmesi; gönlü genç, nüfus kağıdı biraz daha yaşlı gençlere haksızlık gibi gözüküyor.
 </p>
 <p class="metin">
 </p>
 <p class="metin">
  Haluk Ulusoy
 </p>
 <p class="metin">
  (Futbol Federasyonu Başkanı): Biz yirmi yedi yaşındaki bir futbolcunun Türk sporuna bir şey vereceğine inanmıyoruz. Gençlerin önünü açmak için amatör takımlara bu sınırlamayı koyduk. Çok tepki geliyor; ama biz bu konuda oldukça kararlıyız. Artık onlar halı sahada mı oynarlar, sokakta mı oynarlar, orasını bilemem. Bana göre bu yaş sınırlaması yirmi beşe indirilmeliydi ama yirmi yedide kaldı. Türk futboluna yararlı olduğunu düşündüğümüz bu uygulamanın biz olduğumuz sürece değişmesi mümkün değil.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020113031701/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/353/spor/1.htm), [web.archive.org (arşiv bağlantısı)](http://web.archive.org/web/20020113031701/http://www.aksiyon.com.tr:80/2001/353/spor/1.htm)
