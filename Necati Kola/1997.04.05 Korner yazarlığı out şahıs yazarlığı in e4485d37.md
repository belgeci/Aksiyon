# Korner yazarlığı "out", şahıs yazarlığı "in"

*Necati Kola 1997.04.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Beşiktaşlı Sergen Yalçın'ın, 'Sergen'i satabiliriz' diyen yönetici Uğur Ekşioğlu'na kızarak 'Futbolu bırakacağım' isyanlarında bulunmasına hiçbir spor yazarı duyarsız kalmadı.
  </font>
 </div>
 <div id="newsText">
  <font class="detail-text">
   Kimi Ekşioğlu'nu hatalı buldu, 'Aferin Sergen' diyerek destekte bulundu; kimi Sergen"i hatalı buldu, 'Ettiğini çeksin' dedi. Halbuki, bundan aylar önce, yine aynı Sergen'in 'Futbolu bırakınca hiç birşey olamazsam spor yazarı olurum' sözüne hiçbir spor yazarı tepki göstermemişti. Ne demekti, hiç birşey olamazsam spor yazarı olurum?
   <br>
    <br>
     Türkiye'de spor yazarlığı, ciddi manada, Necip Fazıl Kısakürek'in 1930'lu yıllarda edebiyatı spora yansıtmasıyla başlıyor. 'Takımlar sahaya alkışlarla çıktı, Ali aldı, Veli verdi' şeklinde klişeleşmiş yazıların yerini o yıllarda edebi spor yazıları alıyor. Necip Fazıl'ın spor yazarlığına getirdiği yenilikten sonra dönemin spor yazarlarından Sacit Öğet, 15 Mayıs 1939 tarihli Kırmızı Beyaz dergisinde Ankaragücü Galatasaray maçını şöyle anlatıyor: 'Hakemin takımları sahaya davet eden düdüğü, Belgrad ormanlarındaki bülbülleri bile kıskandıracak bir güzellikte tanendaz oldu. Bir dakika sonra iki takımın oyuncuları peri kızları gibi parmaklarının uçlarında seğirterek sahada karşılıklı yer aldılar. Güneş bugün her zamankinden daha sıcak olduğundan, Sarı Kırmızılı oyuncuların saf nusyelerinden sıcak ve tuzlu inci taneleri dökülmekteydi. Baharın müjdecisi olan ruh okşayıcı bir rüzgarı arkasına alan Ankaragücü, Galatasaray kalesinin önünde, Viyana'nın ikinci muhasarasını yapan cengaverler kadar müsamahakardı'. Öğet, maçı normal süresinden fazla oynatan hakem hakkında da şu hicvi yapıyordu: 'Nedense düdük bir türlü ötmüyordu. Sonradan şekerden mamül düdüğü hakemin yemiş olduğunu öğrendik'.
     <br>
      <br>
       Güzel edebi maç yazılarının yanısıra, sırf edebiyat yapmak için yazılan ve çığrından çıkan spor yazıları da yok değildi. Bu yüzden, o zamanlar spor yazarları arasında şu ayrım vardı: Edebi spor yazarları ve edebiyat yapan spor yazarları.
       <br>
        <br>
         Korner yazarları, skor yazarları
         <br/>
         <br/>
         Günümüzde ise edebi spor yazarı sayısı bir elin birkaç parmağını geçmediğinden spor yazarları başka kategorilere ayrılıyor. Aslında spor yazarlarının hemen hemen hepsi futbol yazdığı için bunlara futbol yazarları demek daha uygun düşüyor. Futbol yazarlarının büyük bir kısmı tuttuğu takımı yazdığı için bunlara da takım yazarları deniyor. Takım yazarlarının birçoğu köşesinde takımının oynadığı maçı 'Erol aldı, Tarık attı, bizim takım göbek attı' türünden yazılar yazarak anlattıkları için skor yazarı tanımlamasına denk düşüyorlar. Spor sayfalarının köşelerine demir atıp futbol ahkamı kesen bu yazarlara genel olarak da korner yazarları adı veriliyor.
         <br/>
         <br/>
         Futbol, günümüzde en popüler spor dalı olduğundan, yazılan yazıların da sırf futbol olması gazetelerin spor müdürlerince gayet normal karşılanıyor; bu durum, arztalep meselesi ya da nabza göre şerbet olarak yorumlanıyor. Bu yüzden futbolu bırakan herkes bir gecede yazar oluyor, ertesi gün kendini bir köşede buluyor. Spor müdürlerine göre eski şöhret futbolcuların yazar olmaları vitrine konan şerbet ama, Türkiye Spor Yazarları Derneği Başkanı Attila Gökçe'ye göre bunların çoğunun şerbet olup olmadığı tartışma konusu. Çünkü, çoğu hayatlarında gazete bile okumamışken futbolu bırakır bırakmaz yazar olmuş. Gökçe'ye göre futbolculuk başka, yazarlık başka. Gökçe'nin bu tezini doğrulayacak bir olay yaşanmıştı bir televizyon programında. Attila Gökçe ve Ali Sami Alkış, o zamanlar yazarlık yapan Beşiktaş'ın eski futbolcusu şimdiki menejeri Kadir Akbulut'a bir gecede yazar oluyorsunuz deyip üzerine gitmişlerdi. Futbol oynadığı yıllarda iyi bir savunma oyuncusu olan Kadir Akbulut, o programda kendini savunamamıştı.
         <br/>
         <br/>
         Neyin yazıldığı değil, kimin yazdığı önemli olduğundan, arztalep meselesi deyip her önüne gelen ya da futbolu bırakan herkes yazar yapıldığı için yazılan yazıların da kalitesi düşüyor. Talebe karşı kalite değil, yazar arz ediliyor; bir maçı bir sayfada tam yedi kişi yorumluyor. Spor yazarlığını hobi olarak devam ettiren Hıncal Uluç'a göre futbolu bırakan herkesin yazar olmasının tek sorumlusu, sayfalara fantezi getirmek adına ünlü olan herkesi spor yazarı yapan Milliyet Gazetesi eski Spor Müdürü Namık Sevik. Uluç'a göre şu anda Türkiye'de spor yazarı değil, futbol yazarı bile yok. Herkes tuttuğu takımı yazıyor. Yazıların da kalitesi tartışma konusu. Fenerbahçe orta sahayı kontrol edebilirse maçı kazanabilir; üç ihtimalli bir maç; bizim takım gol pozisyonuna girer, golcülerimiz de bu fırsatları kaçırmazsa bu maçı alırız... Maçtan sonra ise 'Ben demiştim'ler... Hakemler hakkında da 'Böyle hakem olmaz; düdüğü kim vermiş bunun eline; kokartı bakkaldan mı almış; bu hakem bizim takımın düşmanı' vs...
         <br/>
         <br/>
         Kaliteyi patronlar belirliyor
         <br/>
         <br/>
         Türkiye Spor Yazarları Derneği Başkanı Attila Gökçe, futboldan gelme yazarlara sıcak bakmasa da, onların kalitesini tartışmalı bulsa da, bu yazarlara, sarı basın kartları olmadığı için sahalara serbest giriş kartını veren yine kendisi. Gazete patronlarının isteğine karşı dayanamamış. Biz de bu işi meslek olarak seçmiş mi, seçmemiş mi; basın sigortası var mı, yok mu, bakıyoruz, kartı öyle veriyoruz, diyor. Bu yıl TSYD tarafından spor muhabirlerine ve yazarlarına, haber ve yazılardaki kaliteyi artırmaya yönelik seminer düzenlendi ama onlar da formaliteden öte birşey değildi.
         <br/>
         <br/>
         Futboldan gelme spor yazarlarının kaliteleri tartışıladursun, eski kaleci şimdi spor yazarı olan Turgay Şeren, 'Gazetecilikten gelenlerin mi, yoksa futboldan gelenlerin mi daha değerli olduklarına sanırım gazete patronları kararlarını vermişler' diyerek herkesin olmasa bile bazılarının kaliteli olduklarını dile getiriyor. Ali Sami Alkış ise, ben patron olsam bir tanesine bile yazı yazdırmam, diyor.
         <br/>
         <br/>
         Derken şahıs yazarlığı da başladı
         <br/>
         <br/>
         Futbol, korner, skor ve takım yazarlığına alışmıştık ama Spor Gazetesi'nin Fenerbahçe yazarı Can Tanrıyar ile yazarlıkta yeni bir kategori daha açıldı: Şahıs yazarlığı. Can Tanrıyar, Show Tv'nin Maraton programında 'Ali Şen'le aramıza sigara kağıdı değil, hava bile giremez. Ben önce Fenerbahçeli'yim, sonra Ali Şen'ci, daha sonra da spor yazarıyım. Şu ana kadar yazdığım 400 yazıdan 260'ı Ali Şen hakkında' deyince 'şahıs yazarlığı' kavramı da literatürümüze kazandırılmış oldu. Can Tanrıyar'ın bu demeci, spor yazarlarının çoğu tarafından imajımız zedeleniyor denilerek sert bir şekilde eleştirilirken, Can Tanrıyar'ın köşesinde verdiği cevap şu oldu: 'Onlar beni değil, Fenerbahçe'yi çekemiyor. Beşiktaş'ın ve Galatasaray'ın berabere kaldığı Vanspor'u Fenerbahçe eze eze 40 yendi. Ali Şen başkan, Fenerbahçe şampiyon'. Şahıs yazarları sayısının bir ile sınırlı olduğunu söylemek oldukça zor. Sadece Can Tanrıyar açık açık söylüyor, o kadar.
         <br/>
         <br/>
         Ne diyeceğini bilemeyen yazar
         <br/>
         <br/>
         Görüldüğü gibi spor yazarlığının belli şartları yok. Gazete patronları izin verdiği müddetçe herkes spor yazarı olabilir, istediğini istediği şekilde yazabilir. Kalite o kadar da önemli değil. Sayıları bir elin parmaklarını ancak geçecek kadar olan kaliteli spor yazarları bu duruma karşı çıksalar da ellerinden birşey gelmiyor. Hapisten çıkar çıkmaz bir televizyon kanalında 'Bu pozisyonda ne diyeceğimi valla bilmiyorum' diyerek yorumculuk yapan Tanju Çolak'ı şöhretli diye yazar yapan gazete patronları. Yine bu patronlar, futbolu bırakır bırakmaz Sergen'i spor yazarı yapmasınlar da kimi spor yazarı yapsınlar. Sergen de zaten spor yazarlığına garanti gözüyle bakıyor, en azından aç kalmam, diyor. Değilse, bu yaşta 'Futbolu bırakıyorum' diyebilir miydi?
         <br/>
         <br/>
         Herkes, gazetelerin spor yazarı seçiminden ve çoğu spor yazarının kalitesinden şikayetçi. Zevkle okunabilecek yazılar için yeni bir Necip Fazıl harekatı bekleniyor. 'Ali aldı, Veli verdi, bizim takım muradına erdi' türünden yazılarla daha nereye kadar?.. O mürekkep ve kağıtlara yazık.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-2456-korner-yazarligi-out-sahis-yazarligi-in.html), [web.archive.org (arşiv bağlantısı)](http://web.archive.org/web/20140307042813/http://www.aksiyon.com.tr/aksiyon/haber-2456-korner-yazarligi-out-sahis-yazarligi-in.html)
