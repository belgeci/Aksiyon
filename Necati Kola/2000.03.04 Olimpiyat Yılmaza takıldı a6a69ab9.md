# Olimpiyat "Yılmaz"a takıldı

*Necati Kola 2000.03.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünyada Olimpiyat Yasası çıkaran ilk ve tek ülke Türkiye. Bu yasayı çıkarmakla olimpiyatları ne kadar istediğimizi dünyaya gösterdik fakat 1993 yılında yapılan oylamada 2000 Olimpiyatları'na ev sahipliği yapma hakkını elde edemedik.
  </font>
 </div>
 <div id="newsText">
  <font class="detail-text">
   Önceleri 'Müslüman bir ülkeye olimpiyat oyunlarını vermek istemiyorlar' diyerek Uluslararası Olimpiyat Komitesi'ni suçlasak da sonradan anladık ki herşey yasa çıkarmakla hallolmuyor. Bu tecrübe sayesinde tesisleşmenin şart olduğu bilincine vardık ve bütün dünyanın can attığı olimpiyatlara ev sahipliği yapmak için 1994 yılından itibaren somut adımlar atmaya başladık. Bir taraftan somut adımlar atmaya başladık başlamasına ama bir taraftan da kendi kendimize çelmeler takarak epey vakit kaybettik.
   <br/>
   <br/>
   IOC'den sonra FIBA'ya da mahcup olacağız
   <br/>
   <br/>
   Olimpiyatların İstanbul'a verilmesini sağlamak amacıyla inşaatına başlanan ilk tesis Ataköy Çok Amaçlı Spor Salonu (AÇASS) oldu. 1994 yılında Cumhurbaşkanı Süleyman Demirel ve Uluslararası Olimpiyat Komitesi (IOC) Başkanı Antonio Samaranch tarafından temeli atılan 20 bin kişilik bu salon üç sene içerisinde bitirilecek ve 2004 Olimpiyatları'nın oylamasından evvel İstanbul'a büyük puan kazandıracaktı. Salonun kaba inşaatı, önce ödenek yetersizliği nedeniyle ağır aksak yürüdü, sonra OHDK (Olimpiyat Hazırlık Düzenleme Kurulu)'nun katkılarıyla büyük ölçüde tamamlandı, daha sonra da Bakırköy Belediyesi'nin ruhsat vermemesi nedeniyle tamamen durdu. 1997 yılında tamamlanması planlanan tesisin ne zaman biteceği hâlâ bilinmiyor. Basketbol Federasyonu, AÇASS'ın 2000 yılına kadar tamamlanacağını düşünerek 2001 Avrupa Basketbol Şampiyonası'na talip olmuştu. Durum onu gösteriyor ki salon şampiyonaya yetişmeyecek ve final maçları Abdi İpekçi Spor Salonu'nda yapılacak. Böylece Türkiye, IOC'den sonra FIBA'ya karşı da mahcup olmuş olacak.
   <br/>
   <br/>
   Bahadırlı, Yılmaz'ın ismini şart koşuyor
   <br/>
   <br/>
   2008 Olimpiyatları'na talip olan on kentin (Bangkok, Havana, İstanbul, Kahire, Kuala Lumpur, Osaka, Paris, Pekin, Sevilla, Toronto) ilk resmi toplantısı için geçen hafta Lozan'da bulunan Türkiye Milli Olimpiyat Komitesi Genel Sekreteri Togay Bayatlı, bürokratik engeller nedeniyle dünyaya rezil olduğumuzu üzülerek ifade ediyor. "2008 Olimpiyatları'nın Temmuz 2001'de yapılacak oylamasında iddialı bir konuma gelebilmemiz için öncelikle Ataköy Olimpik Spor Salonu'nun bitirilmesi lazım. IOC Başkanı Samaranch, Lozan'daki toplantıda bana 'Altı yıldır bitiremediğiniz salonun durumu ne?' diye bir soru sordu. İnanın utandım, ne söyleyeceğimi bilemedim". AÇASS ile ilgili olarak finans sıkıntısının söz konusu olmadığını özellikle belirten Bayatlı, tek engelin Bakırköy Belediye Başkanı Ahmet Bahadırlı olduğunu söylüyor. "İşte Türkiye'nin sorunu burada. Sorumlu sorumsuzlar, haksız ve kanunsuz uygulamalarla Türk gençliğine ve özellikle Bakırköy gençliğine yarayacak bir salonu hiç yoktan durduruyorlar. Ve sonunda Mesut Yılmaz'ın adını kullanıyorlar. 'Salona başkanımızın ismini verirseniz ruhsatı hemen verelim' diyorlar. ANAP'ta son zamanlarda Başkan Mesut Yılmaz'ın isminin istismar edildiğini izlemeye başladık. Yılmaz, Bakırköy Belediye Başkanı'nı aramalı ve inşaatı neden durdurduğunu bir an evvel sormalı. Çünkü birçok insanın sabrı artık taşmak üzere".
   <br/>
   <br/>
   AÇASS'a ruhsat vermeme konusunda direnen Bakırköy Belediye Başkanı Ahmet Bahadırlı, Togay Bayatlı'nın bu sözlerine herhangi bir cevap vermiyor ve şimdilik sessiz kalmayı tercih ediyor.
   <br/>
   <br/>
   Aksoy: Ruhsat verilsin, şampiyonaya yetişsin
   <br/>
   <br/>
   AÇASS'ın bir türlü bitirilememesinin nedenini OHDK Başkanı Yalçın Aksoy da Bakırköy Belediye Başkanı Ahmet Bahadırlı'ya bağlıyor. Finans sıkıntısının kesinlikle söz konusu olmadığını belirten Aksoy, ruhsatın verilmesi halinde Spordan Sorumlu Devlet Bakanı Fikret Ünlü'nün çatı için onay vereceğini ve salonun yedi ay gibi bir sürede bitirileceğini söylüyor. Bürokrasiden şikayetçi olan Yalçın Aksoy, firma tercihi ve ruhsat uğraşıyla geçen son bir yılı şöyle özetliyor: "Salonun çelik çatı ve kaplamasının 4 milyon 785 bin dolar maliyetle yedi ay içerisinde Nurol Çelik İmalat Montaj Sanayii A.Ş.'ne yaptırılabileceği ve bununla ilgili ödeneğin OHDK bütçesinden karşılanması hususundaki Gençlik Spor Genel Müdürlüğü (GSGM) talebi değerlendirildi. İşe Temmuz 1999'da başlanılması düşünülüyordu. Bilahare aynı iş için Boytes Prefabrik Çelik Konstrüksiyon A.Ş. 3 milyon dolarlık bir teklifle GSGM'ye bir proje sundu. Hal böyle olunca her iki proje mukayese için ODTÜ'ye gönderildi. ODTÜ'nün raporunda Nurol teklifinin teknik açıdan yeterli ve uygun olduğu, Boytes teklifinin ise eksik ve uygulamasının zor olduğu görüşüne yer verildi. GSGM, konunun bir de OHDK tarafından değerlendirilmesini istedi. OHDK Kontrollük Teşkilatı'nın raporunda da aynı görüş belirtildi. GSGM, projelerin bir de İTÜ tarafından değerlendirilmesini istedi. İTÜ'nün raporunda da aynı sonuç çıkınca OHDK'nın 28 Aralık 1999 tarihli toplantısında çatıyla ilgili son kararın alınması bekleniyordu. Fakat ruhsat probleminin olmasından dolayı bir karara varılamayınca; OHDK, Bakırköy Belediyesi, İstanbul Büyükşehir Belediyesi ve GSGM yetkililerinin 4 Ocak 2000 tarihinde Olimpiyatevi'nde toplanarak ruhsatlandırmayla ilgili işlemleri belirlemelerine, bu belirlemelere uygun olarak salonun ruhsatı için Bakırköy Belediyesi'ne başvurulmasına karar verildi. Bu karar uyarınca GSGM 4 Şubat 2000 tarihinde gerekli tüm dokümanları ekleyerek Bakırköy Belediye Başkanlığı'na İmar Yasası'nın 26. maddesine göre müracaatta bulundu. Prosedüre göre bir hafta içerisinde ruhsatı vermesi gereken Bakırköy Belediyesi, işi sürüncemede bırakmak için, 'Bizim ruhsat verme yetkimiz yok, yetki İstanbul Büyükşehir Belediyesi'nde' deyince aynı gün İstanbul Büyükşehir Belediyesi'nden onay istendi. Bakırköy Belediyesi, 10 Şubat 2000 tarihinde onayı almasına rağmen ruhsatı vermedi. Çünkü Ahmet Bahadırlı, trafiği yoğunlaştırır korkusuyla salona sıcak bakmayan Ataköy halkının tepkisini çekmekten, oy kaybına uğramaktan korkuyordu. Biz bir yazı daha yazarak bürokratik engellere takılan inşaat ruhsatının zaman geçmeden verilmesini istedik ve Ahmet Bahadırlı'yı ruhsat işlemlerini sonuçlandırmış olarak bir sonraki toplantıya davet ettik. Salonun imar açısından hiçbir problemi yok. Dileğimiz, salonun 2008 Olimpiyatları'nın oylamasına ve 2001 Avrupa Basketbol Şampiyonası'na yetişmesi".
   <br/>
   <br/>
   Olimpik Stad da Yılmaz'a takıldı
   <br/>
   <br/>
   Tamamlandığı takdirde İstanbul'a çok büyük puan kazandıracak olan ikinci tesis ise Olimpik Stad. 80 bin kişi kapasiteli stad, OHDK tarafından 28 Eylül 1997 tarihinde 105 milyon dolar anahtar teslimi bedelle Fransız Sae İnternational, Campenon Bernard SGE (Stade de France'ı yapan şirket) ve Türk Tekfen İnşaat'a ihale edildi. Temeli ise Kasım 1997'de Cumhurbaşkanı Süleyman Demirel ve Başbakan Mesut Yılmaz tarafından atıldı. Stadın üç yıl içerisinde tamamlanması ve 29 Ekim 2000 tarihinde açılması planlanıyordu. Fakat Fransız Sosiate Generale Bank'tan bulunan kredi için, Mesut Yılmaz'ın başbakan olduğu dönemde hükümetin garanti vermesi bir yılı buldu. Stadın temelini atan Yılmaz, garantinin bir an evvel verilmesi için bürokrasiyi en aza indirebilirdi fakat yapmadı. Bu sebeple stadın inşaatı gecikmeli olarak başladı. Garantiyi ancak 1999'un başında verebilen devlet, stadın tamamlanma tarihini geciktirmiş oldu. Şu anda kaba inşaatının büyük bölümü tamamlanan Olimpik Stad, bir aksilik olmazsa ancak Kasım 2001 tarihinde tamamlanabilecek. Bu arada, 2008 Olimpiyatları'nın oylamasının Temmuz 2001'de yapılacağını da belirtmekte fayda var.
   <br/>
   <br/>
   Geciktiren sadece bürokrasi değil
   <br/>
   <br/>
   İki önemli olimpik spor tesisinin gecikmesinde bürokratik engellerin yanı sıra finans sıkıntısı da etkili oldu. Türkiye, önemli yatırımları için finans bulmakta zorlanırken, siyasi amaçlarla temeli atılan fakat çoğu yarım kalan spor tesislerine trilyonlar harcandı. Antalya'nın 3 bin kişilik Varsak kasabasına yapılan 30 bin kişilik Süleyman Demirel Stadı (Çürük raporu verildiği için şu anda kullanılmıyor), İstanbul Fatih'te 15 yıldır bitirilmeyi bekleyen Silivrikapı Spor Kompleksi ve Aydın'da Ali Efe Spor Kompleksi olarak temeli atılıp açılırken ismi Mesut Yılmaz (Yılda bir kez deve güreşleri yapılıyor, o kadar) şeklinde değiştirilen spor kompleksi, trilyonların boşa gittiği sayısız tesisten sadece birkaçı.
   <br/>
   <br/>
   Olimpiyat Yasası'nı çıkaran, anayasasında kitlelere spor yaptırmayı taahhüt eden devlet, artık bunu icraatlarına yansıtmalı, temelini attığı spor tesislerini bir an evvel gençliğin hizmetine sunmalı. Hepsinden önemlisi, ekonomik, sosyal ve sportif açıdan ülkemize sonsuz katkılar sağlayacak olan olimpiyatların kazanılması için herşey yapılmalı, bürokrasi ortadan kaldırılmalı. 2008 biraz zor ama 2012 Olimpiyatları'nın İstanbul'a verilip verilmemesi bürokrasinin, yani Olimpiyat Yasası'nı çıkaran devletin elinde.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C546970A7214ACF3EFC42BA370E38AAE?newsId=5940), [web.archive.org (arşiv bağlantısı)](http://web.archive.org/web/20121231082238/http://www.aksiyon.com.tr:80/aksiyon/newsDetail_getNewsById.action;jsessionid=C546970A7214ACF3EFC42BA370E38AAE?newsId=5940)
