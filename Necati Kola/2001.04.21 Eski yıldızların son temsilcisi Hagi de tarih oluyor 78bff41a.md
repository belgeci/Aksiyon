# Eski yıldızların son temsilcisi Hagi de tarih oluyor

*Necati Kola 2001.04.21*

<div>
 <p class="baslik">
  İMPARATORA VEDA
 </p>
 <p class="spot">
  Dünya futboluna damgasını vuran Pele, Platini,  Backenbauer, Kempes ve Maradona gibi eski  yıldızların son temsilcisi olan 36 yaşındaki  Gheorghe Hagi, aktif futbol hayatını noktalıyor.  Kariyerinin en büyük iki kupa sevincini Galatasaray'da yaşayan ve Sarı— Kırmızılı formayla birlikte birçok ilke imza atan ünlü  futbolcunun hayatı ilginçliklerle dolu
 </p>
 <p class="metin">
 </p>
 <img border="0" src="/web/20020422235744im_/http://www.aksiyon.com.tr/2001/333/resimler/Hagi.jpg"/>
 <p class="metin">
  Yeteneğinden bahsedilirken ismi Pele, Platini ve Maradona gibi gelmiş geçmiş en iyi futbolcularla birlikte anılan ancak uluslararası hiçbir ödül alamadan aktif futbol hayatının sonuna gelen Gheorghe Hagi, bu hafta içinde görkemli bir törenle Romanya Milli Takımı'na, yaklaşık bir ay sonra da Galatasaray'a veda ediyor. Bacanağı Gheorghe Popescu, üç ay kadar önce Football Mundial'a Hagi'yi anlatırken şöyle diyordu: 'O, dünyanın gelmiş geçmiş en yetenekli oyuncularından biri. Ancak tek dezavantajı Rumen olması. Eğer Rumen değil de İtalyan, İngiliz, Fransız, İspanyol, Brezilyalı ya da Arjantinli olsaydı şu anda çok daha farklı konumda olabilirdi'. Buna Karpatlar'ın Maradona'sı da katılıyor. 'En büyük dezavantajım Romanya'da doğmuş olmam'. Peki, Hagi'nin Rumen olarak dünyaya gelmesi nasıl gerçekleşiyor?
 </p>
 <p class="metin">
  Lozan Antlaşması Hagi'yi nasıl etkiledi?
 </p>
 <p class="metin">
  Pele, Platini ve Maradona gibi eski futbol yıldızlarının son temsilcisi olan Hagi, aslında bir Rumen değil, Makedon. Soyadının sonunda 'escu' olmamasının sebebi de bu. Ünlü futbolcunun dedesi Gheorghe Hagi ile ninesi Sultana Hagi, bundan yetmiş yıl öncesine kadar Yunanistan'ın kuzeyinde yer alan Kavala kasabasında yaşıyorlardı. Bu arada, Makedonlar'da 'Hagi' ismini sadece Kudüs'ü ziyaret edip 'Hacı' olanlar kullanıyordu. Kelimeyi de Osmanlılar'dan almışlardı. Hagi'nin de atalarından biri Kudüs'e gitmiş ve aile bu isimle anılır olmuştu. Hagi ailesi, 1932 yılında, senelerdir yaşamakta oldukları toprakları bırakıp kuzeye, yani Romanya'ya göç etmek zorunda kaldı. Sebep ise Lozan Antlaşması'ydı. Antlaşma gereği, Türkiye ile Yunanistan arasında nüfus mubadelesi yapılmıştı. Yunan Hükümeti de Türkiye'den giden 1.5 milyon Rum'u toprak sahibi yapabilmek için kuzeydeki Makedonlar'ın varlıklarına el koymaya başlamıştı. Pılısını pırtısını toplamak zorunda kalan bu Makedonlar da kendilerine yeni yurt aramak için yollara düşmüştü. Bu, sıradan bir Balkan manzarasıydı.
 </p>
 <p class="metin">
  Gheorge ve Sultana Hagi, Romanya'ya ulaştıktan sonra Bulgaristan sınırına yakın olan Büyük Kaynarcı Köyü'ne yerleşti. Ünlü futbolcunun babası İancu da bu köyde dünyaya geldi. Hagi ailesi, Büyük Kaynarcı'da sekiz yıl geçirmiş ve yeni yurtlarına kök salmaya başlamıştı ki 1940'da Romanya, bu bölgeyi Bulgaristan'a vermek zorunda kaldı. Haydi, yine göç! Makedonlar kuzeye doğru bir kere daha yola çıktılar. Hagi ailesi, Köstence'nin kuzeyinde yer alan Sacele Köyü'ne yerleşti. Aradan yıllar geçti, artık iyice büyüyen ve çok konuşmasından dolayı 'Geveze' lakabıyla anılan İancu, yine Kavalalı bir göçmen kızı olan Chirata ile evlendi. Gheorghe Hagi, 5 Şubat 1965'te İancu— Chirata çiftinin dördüncü çocuğu olarak dünyaya geldi. Dedesinin ve dokuz aylıkken ölen ağabeyinin ismi verilmişti ünlü futbolcuya. Fakat ona kimse ismiyle hitap etmiyordu. Herkes, kısaca Gica (Ciga diye okunuyor) diyordu. Galatasaray'daki arkadaşlarının ve Romanya'daki hayranlarının Hagi'ye hâlâ bu şekilde hitap ettiklerini de hatırlatalım.
 </p>
 <p class="metin">
  Hagi'ye ilk top dedesinden
 </p>
 <p class="metin">
  Fakir bir ailenin çocuğu olan Gheorghe Hagi, zayıftı, kısa boyluydu ve hep yalınayak dolaşıyordu. Hagi'ye ilk oyuncağı dedesi verdi. Bu, bir hayvanın işkembesinin şişirilip kurutulmasıyla yapılan basit bir toptu. Daha sonra nine Sultana kumaşlardan yapılmış bir top hediye etti torununa. Hagi, gerçek topu ise şehre yerleştiklerinde gördü. Köydeki hayat şartları ağırlaşmıştı ve Hagi ailesi yıl 1973'ü gösterdiğinde bir kez daha göç etmek zorunda kalmıştı. Göç edilen şehir ise Köstence (Constanta) idi. Makedonların mahallesi olan Coiciu'ya yerleştiklerinde bir evleri ve küçük bir bahçeleri vardı. Köydeyken top oynayabileceği düz bir arazi yoktu ama Köstence'de bu imkana kavuşmuştu. Hagi, Makedon çocuklarıyla birlikte bol bol top oynuyordu artık. Fakat cılız, kısa boylu ve yaşı küçük olduğu için genelde kaleye geçiriliyordu. Bazen ileride oynamasına izin verildiğindeyse yeteneğini gösteriyor ve gollerini sıralıyordu. Gol attığı zaman da 'Goool İordanescu, goool Dimitru' diye bağırıyordu. Bu futbolcular, Hagi'nin taraftarı olduğu Steaua Bükreş'in o zamanki yıldızlarıydı.
 </p>
 <p class="metin">
  İyi bir futbolcu olacağı her halinden belli olan Hagi, keşfedildiğinde daha on yaşındaydı. Keşfeden ise Köstence Futbol Kulübü'nün genç takımında oynayan bir oyuncuydu. Bu oyuncu, antrenörü İosif Bukossi'ye '23. Okul'da bir çocuk var, herkesi dağıtıyor' deyince Hagi'nin profesyonel futbolculuk serüveni başlamış oldu. Bukossi, denenmek için gelen Hagi'yi cılız bulmuş ve herkesi dağıttığına pek inanmamıştı ilk başta. Onu biraz beklemesi için kale arkasına gönderdi. Hagi ise kaçan topları topluyor, kaleciye atmadan önce de ayağında birkaç kez sektiriyordu. Topa vuruş şekli, birkaç yıl idman görmüş futbolcularınkinden farklı değildi. Bu çocuğu denemeye bile gerek yoktu. Böylece Hagi, Nisan 1975'te Bukossi'nin himayesine girdi, 24 Mart 1978 tarihinde de Köstence Futbol Kulübü'nün resmi futbolcusu oldu.
 </p>
 <p class="metin">
  Yunanistan ile hesaplaşma(!)
 </p>
 <p class="metin">
  Henüz 13 yaşındayken lisanslı futbolcu olan Hagi, antrenmanlardan sonra da çalışmaya devam ediyor, böylece çok sevdiği futbol topunu kimseyle paylaşmak zorunda kalmıyordu. Gheorghe Hagi, daha sonra milli takım antrenörünün de dikkatini çekiyor, 1979 yılında Romanya Genç Milli Takımı ile birlikte bir turnuvaya katılmak üzere Fransa'ya gidiyordu. Ne tesadüf ki Romanya'nın kırmızı, sarı ve mavi renkli formasını ilk kez giydiği maçta, atalarını göçe zorlayan Yunanistan'a karşı oynuyordu. Milli olarak ilk golünü yine Yunanistan'a atıyor ve Romanya sahadan galip olarak ayrılıyordu. Hagi'nin ilkleri bunlarla da kalmıyordu. Üçüncü olarak bitirdikleri turnuvadan sonra herkese 50'şer dolar dağıtılıyordu. Bu, Hagi'nin kazandığı ilk para oluyordu.
 </p>
 <p class="metin">
  Tatlı bir portakal gibi sıkıldı
 </p>
 <p class="metin">
  Gica artık büyüyordu. Genç Milli Takım'da oynayanların hepsi liseyi Bükreş'te bitirmek zorunda olduğundan Hagi'ye de gurbet yolu göründü. 1983 yılında lise sona geldiğinde ise 1. lig takımları onun peşindeydi. Onun peşinde olan biri daha vardı: Mircea Lucescu. Şu anda Galatasaray'ı çalıştıran Lucescu, o zamanlar Romanya Milli Takımı Teknik Direktörü'ydü. Hagi'deki potansiyeli görmüş ve onu 18 yaşındayken Romanya Milli Takımı'nın kampına çağırmıştı.
 </p>
 <p class="metin">
  Futbolda çok iyi bir gelişme gösteren Hagi, üniversite eğitimi de almak için Craiova Üniversitesi İktisadi Bilimler Fakültesi'ne kaydını yaptırdı. Çavuşescu'nun küçük oğlu Nicu ise Gençlik Bakanı ve Sportul Studentesc takımının fahri başkanı olarak Hagi'yi istiyordu. Gerekli baskıları yapıp isteğini gerçekleştirdi. Hatta, Hagi'nin Bükreş İktisadi Bilimler Akademisi'ne yatay geçiş yapmasını bile sağladı. Çok geçmeden Hagi'yi Steaua Bükreş istemeye başladı ve kısa süre sonra ünlü futbolcu kendini sivil personel olarak orduda, yani Steaua Bükreş takımında buldu. Çünkü, bu sefer devrede olan Çavuşescu'nun kardeşi General İlie'ydi. Çavuşescular aslında bir Rumen atasözünü çok iyi bir şekilde yerine getiriyorlardı. Ne diyordu bu Rumen atasözü: Eğer portakal tatlıysa gücün yettiği kadar sık, yoksa başkası gelip sıkar!
 </p>
 <p class="metin">
  Fabrika mı daha kıymetli, yoksa Hagi mi?
 </p>
 <p class="metin">
  Hagi, Steaua Bükreş'te mükemmel bir grafik çiziyor, oynadığı dört sezonda takımına üç kez şampiyonluk tattırıyordu. Hatta, yarı finalde Galatasaray'ı eledikleri 1988—89 sezonunda takımına Şampiyon Kulüpler Kupası'nda final oynatıyordu. Hagi'nin kalitesi, Fiat'ın ve Juventus'un sahibi olan Giovanni Agnelli'nin dikkatinden de kaçmıyordu. Agnelli, Bükreş'e kadar giderek Çavuşescu'ya şu öneride bulundu: 'Hagi'yi Juventus'a verin, karşılığında Bükreş'te Fiat fabrikası açayım'. Fakat Çavuşescu bu öneriyi kabul etmedi. Çünkü, tatlı Hagi'nin sıkılacak daha çok suyu vardı.
 </p>
 <p class="metin">
  Agnelli'den sonra Milan Başkanı Silvio Berlusconi atağa geçti. Hagi'yi Milan ile Steaua Bükreş arasında oynanan Şampiyon Kulüpler Kupası finalinde çok beğenmişti. Berlusconi'nin taktiği Agnelli'den farklıydı yalnız. Berlusconi, aracı olarak Romanya'daki komünist rejimden kaçmış bir mülteciyi, yani şu anda menecerlik yapan Giovanni Becali'yi görevlendirdi. Hagi, her yurt dışına çıkışında Becali tarafından takip ediliyordu artık. İlk önce konuşmak bile istemeyen Hagi, daha sonra iki bin mark karşılığında yumuşuyordu. Ancak Becali, işin risklerini, bir yıl futbol oynayamayacağını ve ailesinden uzak kalacağını anlatınca Hagi Milan'a gitmeyi kabul etmedi.
 </p>
 <p class="metin">
  Komünist rejim yıkılınca...
 </p>
 <p class="metin">
  Hagi, ne kadar daha Steaua Bükreş formasını giyeceğini bilemeden futbol oynamaya devam ediyordu. Aslında Hagi'nin Avrupa'nın büyük takımlarına transfer olması çok yakındı. Çünkü, Sovyetler Birliği'nde ve Demir Perde ülkelerinde komünist rejimin yıkılmasına çok az kalmıştı. Yıl 1990'ı gösterdiğinde bu ülkelerdeki komünist rejim yıkıldı, Romanya'da Çavuşescu ailesi kurşuna dizildi ve milyonlarca insan özgürlüğe kavuştu. Özgürlüğüne kavuşanlar arasında Hagi de vardı. Gica, peşinden koşan Avrupa'nın en büyük kulüplerinden birini gönül rahatlığıyla tercih edebilecekti artık. O, tercihini Avrupa'nın en büyük kulübü olarak bilinen Real Madrid'den yana kullandı. Fakat iki yıl formasını giydiği Real Madrid'de teknik direktörlerle pek anlaşamadı. Bunlardan biri Benjamin Toshack, diğeri de Di Stefano idi. Hagi, Real Madrid formasıyla İspanya liginde 63 maç oynadı ve 15 gol attı.
 </p>
 <p class="metin">
  İspanya'da aradığı mutluluğu yeterince bulamayan Hagi, 1992 yılında Lucescu'nun çalıştırdığı Brescia'da oynamak üzere İtalya'nın yolunu tuttu. Lucescu, şampiyonluğa oynayan bir takım kurduklarını söylemişti ama küme düştüler. Hagi, bu nedenle Brescia'da oynadığı iki yılı kayıp hanesine yazdı. Ünlü futbolcu, 1994 yılında tekrar İspanya'nın yolunu tuttu. Bu sefer, Johan Cruyff'un isteğiyle Barcelona formasını giyecekti. Fakat lig maçlarında 36 kez formasını giyip 7 gol attığı Barcelona'da da tam mutlu olamadı Hagi. Bu arada 31 yaşına gelmiş ve oynadığı takımlarda hiçbir uluslararası kupa kazanamamıştı. Yaşı ilerlemiş olmasına rağmen futbolu bırakmayı düşünmüyor, Avrupa'nın büyük takımlarından birinde oynamak istiyordu. Kendisine takım arayan Becali, 1996 yazının ortalarında Hagi'ye telefon ederek 'Meksika'da oynamak ister misin?' diye sordu. Hagi önce hayal kırıklığına uğradı ama sonra teklif edilen para sıcak gelmeye başladı. Meksika'ya gitme zamanı gelmişti artık. Herşey hazırdı, uçak biletleri bile...
 </p>
 <p class="metin">
  Tesadüfün böylesi...
 </p>
 <p class="metin">
  Becali ile Hagi Meksika'ya uçmak üzereyken, Fatih Terim ile Ergun Gürsoy da futbolcu bakmak için Tunus'a gidiyorlardı. Uçakta Fatih Terim'in eline spor dergileri geçti. Terim, ünlü futbolcunun Barcelona'dan problemli bir şekilde ayrıldığını okuyunca 'Ah şu Hagi bizde olsaydı' dedi, Ergun Gürsoy da 'İstersen hemen alalım' diye karşılık verince karar alındı. Hagi'nin transferi için hemen seferber olunacaktı. Durum, yöneticilerden İrfan Kurdoğlu'na iletildi, o da hemen telefon trafiğine başladı. Sonunda Becali'ye ulaşıldı ve durum anlatıldı. Bu telefon görüşmesinden altı saat sonra İrfan Kurdoğlu Bükreş'teydi. Meksika'ya hareket ertelenmiş ve görüşme sabah dörde kadar sürmüştü. Becali ile Kurdoğlu anlaşınca üç yıllık sözleşme kararı alındı ve Hagi bundan haberdar edildi. Ertesi gün Hagi özel uçakla Türkiye'ye geldi ve Galatasaray'la sözleşme imzaladı.
 </p>
 <p class="metin">
  Yaşlı Hagi, Galatasaray'da gençleşti
 </p>
 <p class="metin">
  1996—97 sezonu öncesinde Galatasaray yeniden yapılanmıştı. Teknik direktörlüğe Fatih Terim gelmiş, Van Gobbel ve Friedel gönderilmiş, kadro yaşlı(!) Hagi'nin yanı sıra Karabüksporlu Vedat ve Diyarbakırsporlu Ümit Davala ile takviye edilmişti. Spor basınında yaygın olan kanaat ise şuydu: 'Bula bula bu yaşlı Hagi'yi mi bulmuşlar. Galatasaray'ın bu sezon şampiyon olması imkansız'. Fakat Hagi, bütün söylenenleri boşa çıkarmak istercesine çabalıyor, gollerini atıyor ve her hafta takımını sırtlıyordu. Her geçen gün performansı düşer denen Gica, yaşı ilerledikçe gençleşiyordu. Ünlü futbolcu, Fatih Terim önderliğinde arka arkaya dört kez Türkiye şampiyonu olan, butün kupaları toplayan, UEFA Kupası'nı ve Süper Kupa'yı kazanan, Şampiyonlar Ligi'nde ilkleri gerçekleştiren ve dünyanın en iyi birkaç takımından biri haline gelen Galatasaray'ın baş aktörü oldu. Gerek Galatasaray'da olsun, gerekse Romanya Milli Takımı'nda olsun, aktif futbol hayatının son iki yılında daha çok hırçınlıkları ve gördüğü kartlarla konuşulan Hagi, kariyerinin en büyük sevinçlerinin yanı sıra hayatının en büyük üzüntülerini de Galatasaray'dayken yaşadı. Hagi'ye ilk üzücü haber 28 Eylül 1997 tarihinde geldi. Her sofraya oturuşlarında 'Ye oğlum, ye. Büyük olmalısın! Senin yediğini görünce ben de doyuyorum' diyen baba İancu ölmüştü. İkinci acı haber ise 25 Şubat 1999 tarihinde geldi. Bu sefer ise anne Chirata vefat etmişti. Ailesine oldukça düşkün olan Hagi, bu iki acı haberle oldukça zor günler geçirmişti.
 </p>
 <p class="metin">
  Hagi, çok sevdiği futbola veda ediyor
 </p>
 <p class="metin">
  Futbol oynarken en büyük dezavantajının Rumen olarak dünyaya gelmesi olduğunu söyleyen Hagi, 24 Nisan'da Bükreş'te yapacağı muhteşem bir törenle Romanya Milli Takımı'na veda ediyor. Bu jübile maçına FIFA Başkanı Sepp Blatter ve UEFA Başkanı Lennard Johansson'un yanı sıra efsanevi futbolculardan Franz Beckenbauer, Michel Platini ve Roger Milla da davetli. Bu maçta Romanya Karması ile Dünya Karması karşı karşıya gelecek ve Dünya Karması'nın teknik direktörlüğünü de Fatih Terim yapacak. Fatih Terim'le aynı kulübede Johan Cruyff ve Radomir Antiç de bulunacak. Dünya Karması'nda Sergi, Roberto Baggio, Del Piero, Blanc, Maldini, Roberto Carlos, Figo, Amor, Hierro, Stoitchkov ve Romario'nun da aralarında bulunduğu bir çok ünlü futbolcunun yanı sıra Galatasaray'dan Jardel, Taffarel ve Emre Belözoğlu da forma giyecek. Romanya Karması'nda ise Popescu, Stelea, Filipescu, Adrian İlie, Moldovan, Mutu, Raducioiu, Munteanu, Belodedici, Petrescu gibi futbolcular yer alacak.
 </p>
 <p class="metin">
  Peki, Hagi bundan sonra ne yapacak? Gica, futbolun dışında herhangi birşey düşünmüyor. Siyaseti ise asla... Bir yıl kadar dinlenip teknik direktörlüğe başlayacağını, kendisine Fatih Terim'i örnek alacağını ve teklif olursa Galatasaray'a seve seve tekrar geleceğini söylüyor. Bakalım, Karpatlar'ın Maradona'sı, Karpatlar'ın Terim'i olabilecek mi?
 </p>
 <p class="metin">
  Bu arada, Hagi gibi bir futbolcudan yoksun kalan Romanyalılar şimdi ne mi düşünüyor? Hagi'nin kopyalanıp kopyalanamayacağını...
 </p>
 <p class="metin">
 </p>
 <p class="arabaslik">
  Fatih Terim:
 </p>
 <p class="metin">
  "Bebek aldınız" demişlerdi
 </p>
 <p class="metin">
  Ergun Gürsoy ve Bülent Ünder'le birlikte Tunus'a futbolcu izlemeye gidiyorduk. Elime spor dergileri geçti. Hagi'nin Barcelona ile problemleri olduğunu okudum. 'Ah şu Hagi bizde olsaydı' deyince Ergun Gürsoy 'Hemen alalım' dedi. Daha sonra İrfan Kurdoğlu da devreye girdi ve kısa sürede Hagi Galatasaray'a geldi. Hagi'yi aldığımız zaman Romanya Milli Takımı Teknik Direktörü İordanescu bana 'Bebek aldınız' demişti. Hagi topsuz idmanı sevmezmiş. Burada ise tek kondüsyon çalışmasını kaçırmadı. Eleştiri getirenlerin çoğu sonradan 'Demek ki Hagi seni, Galatasaray'ı ve Türkiye'yi çok sevmiş' dediler.
 </p>
 <p class="metin">
  Futbol kalitesi tartışılmaz olan Hagi, topu sevdiği kadar parayı da çok severdi. Alacaklarını alamadığı zaman hemen morali bozulurdu. Birgün odamda otururken Hagi, Popescu ve menejerleri Becali benimle görüşmeye geldiler. Hagi, 'Yönetim söz verdiği halde paralarımız ödenmedi, biz gidiyoruz. Ancak sizinle vedalaşmadan gidemedik' dedi. Ben de 'Eğer serbest kalmak istiyorsanız lisanslarınızı size şimdi vereyim, hemen gidin' dedim. Bunun üzerine geri adım attılar ve yanlış anlaşıldıklarını söylediler.
 </p>
 <p class="metin">
 </p>
 <p class="arabaslik">
  Hagi'nin futbol serüveni
 </p>
 <p class="metin">
  5 Şubat 1965 tarihinde Makedon asıllı bir ailenin dördüncü çocuğu olarak dünyaya geldi.
 </p>
 <p class="metin">
  1978 yılında lisansı çıktı ve henüz 13 yaşındayken Constanta Futbol Kulübü'nün resmi futbolcusu oldu.
 </p>
 <p class="metin">
  1983 yılına kadar Constanta'nın formasını giydi, oynadığı 18 lig maçında 7 gol attı.
 </p>
 <p class="metin">
  1983 yılında Çavuşescu'nun oğlu Nicu'nun isteğiyle Sportul Studentesc kulübüne transfer oldu. Oynadığı 108 lig maçında Studentesc adına 58 gol attı.
 </p>
 <p class="metin">
  1986 yılında bu sefer Çavuşescu'nun kardeşi General İlie devreye girdi ve Hagi, sivil personel olarak orduya, yani Steaua Bükreş'e transfer oldu. Oynadığı dört sezonda Steaua Bükreş'i üç kez şampiyonluğa, bir kez de Şampiyon Kulüpler Kupası'nda finale taşıdı. Ligde Steaua Bükreş adına 76 gol attı.
 </p>
 <p class="metin">
  1990—92 yıllarında Real Madrid formasını giydi. 63 lig maçında 15 gol attı. Toshack ve Di Stefano ile anlaşamadı.
 </p>
 <p class="metin">
  1992—94 yılları arasında Lucescu'nun çalıştırdığı İtalya'nın Brescia takımında oynadı. 61 lig maçında 14 gol attı.
 </p>
 <p class="metin">
  1994—96 yılları arasında Johan Cruyff'un isteğiyle Barcelona formasını giydi. Ancak orada da aradığı mutluluğu bulamadı. Oynadığı 36 lig maçında 7 gol attı.
 </p>
 <p class="metin">
  1996— 2001 yılları arasında Galatasaray formasını giydi. 128 lig maçında 55 gol attı. Kariyerinin en büyük iki kupa sevincini Galatasaray'da yaşadı.
 </p>
 <p class="metin">
  1983— 2001 yılları arasında 125 kez Romanya Milli Takımı'nın formasını giydi ve 35 gol attı.
 </p>
 <p class="metin">
  Hayatı, 'Hagi Efsanesi' adıyla Grigore Cartianu tarafından kitaplaştırıldı.
 </p>
 <p class="metin">
  Geçen yıl Constanta (Köstence)'daki en büyük stada Gheorghe Hagi Stadyumu adı verildi.
 </p>
 <p class="metin">
  1985, 1987, 1993, 1994, 1997 ve 1999 yıllarında Romanya'da yılın futbolcusu seçildi. Ayrıca, tüm zamanların en iyi Rumen futbolcusu ilan edildi.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020422235744/mailto:n.kola@aksiyon.com.tr">
   n.kola@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/333/spor/1.htm), [web.archive.org (arşiv bağlantısı)](http://web.archive.org/web/20020422235744/http://www.aksiyon.com.tr:80/2001/333/spor/1.htm)
