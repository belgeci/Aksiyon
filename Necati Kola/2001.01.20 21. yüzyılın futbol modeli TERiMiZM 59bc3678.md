# 21. yüzyılın futbol modeli: TERiMiZM

*Necati Kola 2001.01.20*

<div>
 <p class="spot">
  Fatih Terim, Türk Milli Takımı ve G.Saray'dan sonra Fiorentina'da da  devrim yaptı. Defans futbolunun oynandığı İtalya'ya altı ay gibi kısa  bir sürede hücum futbolu kavramını yerleştirdi. Fiorentina, şu anda  Serie A'nın en fazla gol atan takımı ve Terim sayesinde zirveye  oynuyor. İtalya'daki tek yabancı teknik direktör olan Terim'in  başarıları hem İtalyanlar'ın, hem de Türk halkının başını döndürüyor.  Şüphesiz bu başarıların sırrı Terimizm modelinde gizli
 </p>
 <p class="metin">
 </p>
 <img border="0" src="/web/20010709214358im_/http://www.aksiyon.com.tr/2001/320/resimler/Terim.jpg"/>
 <p class="metin">
  Sabahleyin gazeteleri okumaya soldan başladığımızda sanki sol tarafımızdan kalkmışa benziyoruz. Daha güne yeni başlarken birbirinden kötü, birbirinden karamsar ve birbirinden skandal haberlerle karşılaşıyoruz ve 'Bizden adam olmaz' deyip kestirip atıyoruz. Gazeteleri sağ taraftan okumaya başladığımızda ise tam tersi bir tabloyla karşılaşıyoruz. İtalya ligi Serie A'daki tek yabancı teknik direktör olan Fatih Terim'in Fiorentina'da elde ettiği başarılar bizleri gururlandırıyor, sevindiriyor, karamsarlığımızı gideriyor. En son olarak Fiorentina'nın Milan gibi bir devi 4—0 mağlup etmesi gururumuza gurur, sevincimize sevinç kattı. Artık Galatasaray'ı, Fenerbahçe'yi, Beşiktaş'ı, Trabzonspor'u bıraktık ve bir tek takıma kilitlendik: Fiorentina. Peki, Fatih Terim'in Rönesans'ın merkezi Floransa'ya gidişi ve savunma futbolunun oynandığı İtalya'ya hücum futbolunu çok kısa bir sürede kabul ettirişi nasıl gerçekleşti? Pek de kolay olmadı tabii. Arka arkaya dört lig, bir de UEFA Kupası şampiyonluğu kazandırdığı Galatasaray'da göreve başladığı ilk günlerde karşılaştığı problemlerle Fiorentina'da da karşılaştı ve hepsini tek tek aşmayı başardı.
 </p>
 <p class="metin">
  Milan sağolsun!
 </p>
 <p class="metin">
  Avrupa Fatihi Terim'in, bir Türk teknik direktör olarak, yabancıları kolay kolay kabul etmeyen İtalya gibi bir ülkeye gitme süreci, geçen sezon Şampiyonlar Ligi'nde oynanan Galatasaray—Milan maçıyla başladı. İstanbul'daki bu maç, grup karşılaşmalarının sonuncusuydu. Önceki maçlarda Chelsea'ye ve Milan'a yenilen Galatasaray, hanesinde bulunan dört puanı Hertha Berlin karşılaşmalarından toplamıştı. Rakip Milan'ın ise altı puanı vardı. Milan, karşılaşmayı kazandığı takdirde ikinci sırayı alarak ikinci tura çıkacak, beraberlik halinde ise UEFA Kupası'na katılacaktı. UEFA Kupası'na katılmak isteyen Galatasaray için ise galibiyetten başka alternatif yoktu. Her iki takım da maça kontrollü bir şekilde başladı ve ilk yarı 1—1 bitti. İkinci yarının hemen başında Milan öne geçti. Bu sonuç İtalyan temsilcisinin ikinci tura çıkmasına yetiyordu. Ne olduysa son dakikalarda oldu. Fatih Terim'in bir işaretiyle harekete geçen Galatasaraylı futbolcular, sağlı sollu ataklarla Milan kalesini abluka altına almaya başladılar. Ve beklenen ilk gole bitime dört dakika kala Hakan Şükür'le kavuştular. 2—2'lik bu skor Milan'ı UEFA Kupası'na gönderiyor fakat Galatasaray'a yetmiyordu. Bir gol daha lazımdı.  O gol de son dakikada Hakan Şükür'ün düşürülmesiyle kazanılan penaltıyı Ümit'in gole çevirmesiyle geldi ve maç 3—2 sona erdi. Bu sonuçla Türkiye'de bayram, İtalya'da ise matem havası esiyor; Milan Avrupa'ya veda ederken, Galatasaray UEFA Kupası'nda yoluna devam ediyordu. Sarı— Kırmızılı takım, daha sonra sırasıyla Bologna, Borussia Dortmund, Real Mallorca, Leeds United ve Arsenal'i bir bir devirerek namağlup bir şekilde UEFA Kupası'nı kazandı. İstanbul'daki Milan maçı kazanılmasaydı ne UEFA Kupası'nı Galatasaray kazanabilecekti, ne de Fiorentina'nın başına Fatih Terim geçecekti.
 </p>
 <p class="metin">
  Neden Fiorentina, neden Terim?
 </p>
 <p class="metin">
  Fatih Terim'in maddi kriz içindeki Galatasaray'a UEFA Kupası'nı kazandırması hem Türkiye'de, hem de dünyada olay oldu. Fakat Türk halkının sevinci kısa sürdü. İki gün sonra gündemdeki soru şuydu artık: Fatih Terim Avrupa'ya gidecek mi, gitmeyecek mi? Anlaşılan böylesine başarılı bir insanın aramızda yeri yoktu ve o bir an evvel Türkiye'yi terketmeliydi. Canlı yayına katıldığı programlarda Terim'e ısrarla yöneltilen bu soru, Ahmet Mete Işıkara'ya iki de bir sorulan 'Deprem olacak mı, olmayacak mı?' sualine çok benziyordu. Terim'in verdiği cevap da Işıkara'nın verdiği cevaptan farksızdı: 'Her an herşey olabilir, herkes hazırlıklı olmalı'. Herhalde bir bildiği vardı Terim'in. Ayrıca, bunca başarıya rağmen Galatasaray yönetiminden hâlâ bir teklif almaması onu son derece üzüyordu. Zaten hedefleri arasında Avrupa'nın büyük kulüplerinden birini çalıştırmak da vardı. İsmi Real Madrid, Milan, Borussia Dortmund gibi büyük kulüplerle birlikte anılan Fatih Terim, hiç kimsenin beklemediği bir anda Serie A'da otuz bir yıldır şampiyonluk yaşayamayan Fiorentina ile anlaştı. Terim'in Fiorentina'yı tercih etme sebeplerinin başında bu takımın ve taraftarlarının yıllardır başarıya aç olması geliyordu. Terim, İtalya'daki ilk basın toplantısında etkileyici bir konuşma yaparak herkese umut dağıttı. Şöyle diyordu Terim: 'Türkiye'de rahat edebilir, yaptıklarımın kredisiyle hayatımı geçirebilirdim. Çok teklif almama rağmen zor olanı seçtim. İdeallerimi Fiorentina takımıyla ve yürekten oynayan futbolcularımla sürdüreceğim. Oyuncularımın Fiorentina formasını giymekten onur duymalarını istiyorum. Agresif, gol arayan, seyirciye zevk veren ve sonuç alan bir futbol sergiletmeyi arzu ediyorum. İtalya'da işimin zor olduğunu da biliyorum. Ben zoru başarmayı seviyorum ve Allah'tan başka kimseden korkmuyorum'. Çizme'deki onaltıncı yabancı teknik direktör olan Fatih Terim'in bu iddialı demeçleri İtalyanları öylesine etkiledi ki basın kendisine daha ilk günden Salvatore (Kurtarıcı) unvanını layık gördü.
 </p>
 <p class="metin">
  Fiorentina'nın sahibi Cecchi Gori, Fatih Terim'i niçin tercih etmişti peki? Terim imzayı attıktan sonra bir İtalyan gazetesine demeç veren Gori, şöyle diyordu: 'Galatasaray'a UEFA Kupası'nı kazandıran Fatih Terim'in iş disiplinine hayran oldum. Fatih Terim'e olan tutkum Galatasaray'ın İtalyan takımları ile oynadıkları maçlardaki başarıları ile başladı. Avrupa'da zirveye oynayan futbolcular bulunmamasına rağmen büyük bir takım oluşturmuş. Galatasaray'ı Juventus'a, Milan'a ve Bologna'ya karşı izledim. Büyük bir ritm ve özveri ile oynayan futbolcular doksan dakika oyundan düşmeden, üstelik rakip takımın sahasında pres yaparak bizde eksik olan hücum anlayışıyla mücadele ediyorlardı. Deplasmanda hücum oynayacak kadar cesaretli bir alışkanlığı bizde ararken, Fatih Terim'in takımında gördüm. İşte tam o sırada gelecek sezon için yabancı teknik direktör arayışında olan yönetim, içime doğmuş gibi Fatih Terim ismini ortaya attı. Anında 'Tamam' dedim'.
 </p>
 <p class="metin">
  Gori— Terim gerginliği nasıl başladı?
 </p>
 <p class="metin">
  İlk günlerde iyi olan Gori—Terim ilişkileri ilerleyen günlerde bozulmaya başladı. Fatih Terim, Batistuta gibi bir golcüden yoksun kalan takıma takviye istiyor; Cecchi Gori ise 'Galatasaray'ı nasıl başarılı yaptıysa Fiorentina'yı da öyle başarılı yapsın' diyordu. Ve Terim, UEFA Kupası'ndaki Tirol maçıyla ilk resmi sınavına çıktı. Fiorentina, Avusturya'daki maçta 3—1 mağlup oldu. Floransa'daki rövanş karşılaşmasının hakemi Orhan Erdemir'di. Tirol'ün teknik direktörü, maçtan evvel yaptığı açıklamada Terim ile Erdemir'in çok samimi arkadaş olduklarını ve maçın kendi aleyhlerine sonuçlanacağını söyledi. Bu açıklama, maçı bambaşka bir havaya soktu. Terim, maç 2—1 devam ederken iki penaltıyı vermediği gerekçesiyle Orhan Erdemir'e isyan etti; Erdemir de Terim'i maçın son dakikalarında tribüne gönderdi. Son anlarda kalesinde bir gol daha gören Fiorentina, 2—2'lik sonuçla kupaya veda etti. Maçtan sonra Fiorentinalı taraftarlar takıma takviye yapmayan Gori'yi pet şişe yağmuruna tutarak protesto ederken, Gori basına 'Trapattoni olsaydı elenmezdik' şeklinde bir açıklama yaparak Fatih Terim'i suçladı, Terim de basın aracılığıyla Gori'ye mektup gönderdi. İyice sinirlenen Gori, Terim'in kendisinden özür dilemesini istedi. Terim de ilkelerine ters düştüğü gerekçesiyle Gori'nin isteğini yerine getirmedi. İplerin kopma noktasına geldiği bu gelişmelerden sonra Fiorentina, Parma'ya karşı deplasmanda oynanan ilk lig maçında iyi bir futbol ortaya koydu. Mor Menekşeli takım, 2—1 önde götürdüğü maçın son dakikasında yediği penaltı golüyle galibiyeti kaçırsa da İtalyan basınından ve taraftarlardan övgüler aldı. Taraftarlar Türk gazetecilere 'Gori'yi Türkiye'ye götürün, Terim kalsın' şeklinde demeçler verdi. Daha sonra Terim, hiçbir şey olmamış gibi çalışmalara yeniden başladı, birlik beraberlik mesajlari vererek ortamı yumuşattı ve barış sağlandı. İlk badireleri bu şekilde atlatmayı başaran Terim, ne kadar çetin ceviz olduğunu İtalyanlar'a da gösterdi. Bu arada İtalyanca'yı da çok çabuk öğrenen İmparator, bu azmi ve inadıyla 'Salvatore' olmayı başaracağını ispatladı. Terim'li Fiorentina, Serie A'daki ilk altı maçında dört beraberlik, bir galibiyet ve bir beraberlik ile yedi puan topladı. Mor Menekşeli takım, puan cetvelinde alt sıralarda yer alsa da en fazla hücum eden ve en fazla gol atan birkaç takımdan biri olduğu için taraftarlardan olumlu not aldı.
 </p>
 <p class="metin">
  İlk canlı yayın, ilk şov
 </p>
 <p class="metin">
  Fatih Terim, yedinci haftada 3—2 kazanılan Vicenza maçından hemen sonra İtalia 1 kanalında ilk kez bir canlı yayına katıldı ve çok kısa bir sürede öğrendiği İtalyancasıyla İtalyanları büyüledi. Terim'in konuşmaları, Contro Campo adlı programın konuklarınca sık sık alkışlarla kesildi. Stüdyodaki panoya Terim'in smokinli bir resmi yerleştirilirken, altına Fatih Terim Show diye yazıldı. Programın konukları arasında Terim'in büyük teknik direktör diye seslendiği Fiorentina'nın eski çalıştırıcısı Giovanni Trapattoni de bulunuyordu. Trapattoni, 'İtalyan futbolunu tam olarak öğrendiğinde çok daha başarılı olacağını sanıyorum. Ama İtalya'da ne zaman kaybedersen, seni bir anda başka yola sokarlar' diyerek nasihat verdi.
 </p>
 <p class="metin">
  Sekizinci haftada deplasmanda oynadığı Roma maçını son dakikalarda yediği golle kaybeden Fiorentina, bir hafta sonra Lecce'yle deplasmanda berabere kaldı, daha sonra İnter'i kendi evinde, Udinese'yi de deplasmanda farklı yendi. Arka arkaya gelen galibiyetlerle Floransa halkının güvenini iyice kazanan Terim, İtalya'ya damgasını öyle bir vurdu ki artık İtalyan gazetelerinin manşetlerini şu satırlar süslemeye başladı: 'Herkes Terim'i istiyor', 'Milan, Parma, Lazio, Real Madrid ve Barcelona Türk teknik direktörün izini sürüyor', 'Şimdi herkes Terim için sıraya girdi'. Bunlara bir de Fatih Terim'in Uluslararası Futbol Tarihi ve İstatistikleri Federasyonu tarafından dünyanın en iyi sekiz teknik direktörü arasında gösterilmesi eklendi. Bu haberlerden sonra iyice kıymete bindi Terim. Floransalı taraftarlar da boş durmadı bu arada. Antrenman sırasında açtıkları bir pankartla Terim'e şu mesajı ilettiler: 'Terim, bizimle kal. Floransa sana aşık. Milano hüzünlü bir şehir'.
 </p>
 <p class="metin">
  Gori'nin göz yaşları
 </p>
 <p class="metin">
  Fatih Terim'li Fiorentina, Serie A'nın on ikinci haftasında Verona'yı yenerek galibiyet serisine devam etti. Juventus ile deplasmanda 3—3 berabere kaldığı maçtan sonra da Milan'ı kendi evinde 4—0'lık skorla bozguna uğrattı. Artık bu takımın Şampiyonlar Ligi'ne katılacağına inanmaya başlayan Fiorentinalı taraftarlar, tribünlerde 'Ya Terim, ya ölüm' şeklinde Türkçe tezahürat yaparak bir an evvel İmparator ile masaya oturması için başkan Gori'ye mesaj yolladılar. Milan zaferi nedeniyle göz yaşlarını tutamayıp hüngür hüngür ağlayan Gori ise maçtan sonra şunları söyledi: 'Terim'i yöneticiler değil, ben kolundan tutup Fiorantina'ya getirdim. Geçmişte yaşanan tüm olumsuzlukları unuttuk ve artık geleceğe bakıyoruz. Ligde durumumuz oldukça iyi. Fatih Terim büyük işler başardı. Sözleşmesini uzatmak için ne gerekiyorsa yapacağız. Terim'in sadece kazanmak olan felsefesini artık anladık. Onunla en yakın zamanda masaya oturacağız'.
 </p>
 <p class="metin">
  Milan zaferinden sonra Fatih Terim iyice kıymete bindi. Bir taraftan Milan'ın yanı sıra Real Madrid için de ismi geçmeye başladı, bir taraftan Fiorentinalı taraftarların bir sokağa 'Via Terim' yazmasıyla Terim Sokağı gündeme geldi, bir taraftan Floransa Belediye Başkanı bu olaya sıcak baktığını açıkladı, bir taraftan da gazeteler Terim'in başarısının sırlarını araştırmaya başladı. Peki, Türk Milli Takımı ve Galatasaray'dan sonra Fatih Terim'i Fiorentina'da da başarılı kılan sırlar neydi? Terim, Türkiye'de insanlarla kurduğu sıcak ilişkiyi daha ilk günden itibaren Floransalılarla kurmuştu. Ve o Floransalılar en zor günlerinde Terim'in yanında yer alarak ona inandıklarını göstermişler, destek ve güven vermişlerdi. Terim'e inananlar sadece taraftarlar değildi. Hücum futbolu sistemine ayak uydurmakta ilk başlarda biraz zorlansalar da Fatih Terim'e başta Rui Costa olmak üzere Nuno Gomes, Leandro, Chiesa, Toldo ve diğerleri de inanmışlardı. Ayrıca takım Terim'in neşeli idmaları sayesinde üç saat çalışsa bile yorgunluk hissetmemiş, oluşan samimi hava ile tatlı bir rekabet başlamıştı. Artık Galatasaray'da olduğu gibi herkes her an oynamaya hazır hale gelmiş, as— yedek ayrımı ortadan kalkmıştı. Teknik direktör, oyuncu ve taraftar arasındaki sıcak ilişki ilerleyen haftalarda sahaya başarı olarak yansımış, Milan zaferinden sonra göz yaşlarını tutamayan Cecchi Gori de artık bu tabloya katılmak zorunda kalmıştı. Fatih Terim, Galatasaray'daki ilk günlerinde hakarete varacak şekilde eleştirenleri daha sonra kendine övgüler düzen insanlar haline getirdiği gibi, Tirol maçından sonra 'Trapattoni olsaydı elenmezdik' diyen Gori'yi de sevinçten ağlayacak hale getirmişti.
 </p>
 <p class="metin">
  Helmstetter, Terim'in sırlarını kopya mı çekti?
 </p>
 <p class="metin">
  Aslında Fatih Terim'i başarılı kılan sebepler, yukarıda saymaya çalıştıklarımızla sınırlı değil. Dünyaca ünlü eğitim bilimci Shad Helmstetter'in İçe Dönük Konuşmanın Gücü adlı kitabında sıraladığı başarılı olmak için yapılması gerekenlere şöyle bir baktığımızda, sanki Fatih Terim'in başarı sırları sıralanmış demekten kendinizi alamıyorsunuz. Helmstetter'in sıraladığı başarılı olmak için yapılması gerekenleri okurken lütfen gözünüzde Fatih Terim'i canlandırın. 'Kendinize güvenin, önceliklerinizden taviz vermeyin, sorumluluk alın, kendi geleceğinizi oluşturun, ne istediğiniz üzerinde odaklanın, hedeflerinizin sonuçlarını kafanızda canlandırın, hiç kimsenin kaderinizi sizin için denetlemesine izin vermeyin, üretken olun, büyük düşünün, olumlu düşünün, girişken ve ikna edici olun, hedefler belirleyin ve onları sık sık gözden geçirin, herşeyi sevgiyle yapın, hoşgörülü olun, nefret etmeyin, cesur olun, dürüst olun, inançlı olun, çok çalışın, güzel giyinin, kendinizi satmayı öğrenin, bir yüksek egonuz olduğuna inanın, başkalarına güvenin ve güvenilmeye layık olun, başarının paradan daha önemli olduğuna inanın, ayrıntılara önem verin, büyük tabloyu görün, kendi ekibinizi kurun, sürüncemede bırakmayın, denetimi elden bırakmayın, problemleri fırsatlar olarak görün, işiniz hakkındaki öğrenebileceğiniz herşeyi öğrenin, başarıdan korkmayın, Allah'a inanın, asla ve asla vazgeçmeyin'.
 </p>
 <p class="metin">
  Terim'in sistemi aslında model
 </p>
 <p class="metin">
  Corrierra della Sport, Galatasaray'ın UEFA Kupası'nı kazanmasından sonra ne diyordu? 'Bizimkiler borsayla, marketingle, parayla ilgilenirken Fatih Terim borç içerisindeki Galatasaray'ı UEFA şampiyonu yaptı. Bu zaferden bizimkilerin alacağı çok ders var. Teşekkürler Fatih Terim'. O günün yoğun gündemi arasında fazla dikkat çekmedi ama bu cümleler dünya futbolu için çok şey ifade ediyordu. İnter'e bakıyoruz, Milan'a bakıyoruz, Juventus'a bakıyoruz, harcanan milyon dolarlara rağmen başarılı olamıyorlar. Öte yandan Galatasaray borç içerisinde yüzmesine rağmen UEFA Kupası şampiyonu oluyor... Geçen sezon pek varlık gösteremeyen, sezon başında Batistuta gibi bir yıldızını kaybeden ve üstelik transfer de yapmayan Fiorentina, Serie A'da en fazla gol atan takım olarak zirveye oynuyor. Bu aslında Fatih Terim modelinin, yani Terimizm'in bir başarısı. Bu model sadece saha içiyle değil, günün yirmi dört saatiyle ilgili. Terim; hırsını, azmini, titizliğini, inancını, sıcaklığını, sevecenliğini, liderliğini, saygınlığını saha içinde de, saha dışında da futbolcusuna hissettiriyor. Fatih Terim'in uyguladığı sistem, dar alan presine ve hücuma yönelik bir sistem; fakat bu sistemi, Fatih Terim'de olan özellikleri taşımayan bir başka teknik direktör uygulamaya kalksa ne kadar başarılı olabilir?
 </p>
 <p class="metin">
  Peki, 21. yüzyıla yeni girdiğimiz şu günlerde futbola yeni bir model sunan Fatih Terim nereye gidiyor, nereye koşuyor? Bu soru zor bir soru. Fatih Terim, 'Hedeflerimizi gerçekleştiriyoruz, hayat size yeni hedefler gösteriyor. Daha önce aklınıza gelmeyen şeyler, hayat ilerledikçe hedefiniz haline geliyor' diyor. Yani, Fatih Terim, Simyacı'nın kahramanı Santiago gibi kişisel menkıbesini gerçekleştirmek için diyar diyar gezmeye devam ediyor ve gerçek hazineyi nerede bulacağını tam olarak bilmiyor. Sahi, Santiago o kadar memleket dolaşmasına rağmen gerçek hazineyi Endülüs'te (İspanya) bulmamış mıydı?
 </p>
 <p class="metin">
 </p>
 <p class="arabaslik">
  Fatih Terim:
 </p>
 <p class="metin">
  Benim modelime bir ad konmalı
 </p>
 <p class="metin">
  Birçok takımdan teklifler aldım ancak ben Fiorentina'yı tercih ettim. Öteden beri zaten İtalya ülke olarak bana sıcak geliyordu. Floransa, çok romantik, sanat yönü ağır basan, yemyeşil ve güzel bir şehir. Daha önce eşim de yurt dışında çok kaldığı için uyum sorunu çekmedik. Şehirde herkes bize yardımcı oluyor. İnsanlarda Akdeniz'in sıcaklığı var. Yemek problemimiz zaten yok. Bazen Müfit Hoca, Masör Rıza ve İtalyan antrenörlerle birlikte yakın yerleri geziyoruz. Diğer şehirlerin yakın olması, bize boş zamanlarımızda diğer takımların maçlarını izleme imkanı sağlıyor. Bir de misafirlerimiz eksik olmuyor, Allah eksik etmesin. Bir gün dahi sıkıldığımızı söyleyemeyiz.
 </p>
 <p class="metin">
  İtalya'da takım çalıştırmaya karar vermem bile çok büyük bir başarıdır. Türkiye'de kalıp kredimi tüketebilir, astronomik paralar kazanabilirdim. Ama ben ideallerim uğruna Serie A'yı tercih ettim. Benim tercihim gerçekten zor bir tercihti. Futbolda ayak ihraç edebilirsiniz, futbolcu her zaman gidebilir; fakat beyin ihraç etmek çok zordur, hele hele İtalya gibi bir ülkeye. Fiorentina'da başarılı olabilir miyim? İnter'in, Juventus'un, Milan'ın, Lazio'nun, Roma'nın kadrosuna bakıyorsunuz, bütçesine bakıyorsunuz, seyirci sayısına bakıyorsunuz, Fiorentina'dan kat kat üstünler. İyi ya işte! Herşeyin para olmadığını ispat etmek için iyi bir fırsat. Türkiye'de de ilk başlarda çok sıkıntılar çektik, Taksim Meydanı'nda asıldık ama sonrasını herkes biliyor.
 </p>
 <p class="metin">
  Ben bütün başarıları kendi sistemimle kazandım. Bu sisteme şu ana kadar bir ad konulmadı. Birilerinin çıkıp bu sisteme ad koyması lazım.
 </p>
 <p class="metin">
 </p>
 <p class="arabaslik">
  Ali Hikmet Aydınlıoğlu (İlk antrenörü):
 </p>
 <p class="metin">
  Benim bildiğim Fatih bu
 </p>
 <p class="metin">
  Bizim mahallenin çocuğuydu. Ben Adana Demirspor'da oynarken tren istasyonunun yanındaki idman sahamıza gelir, sürekli bizi izlerdi. O zamanlar sekiz— dokuz yaşlarındaydı. Bizden kaçan topları toplardı. Sonra ben antrenör oldum. Talat Bey, Fatih'in elinden tutarak bana getirdi ve eti senin, kemiği benim, dedi. Hakikaten Fatih'in top zekası müthişti. Liderlik özelliği, sevk ve idare yeteneği daha o yaşlarda vardı. Antrenmanlarda maç yaptıracağım zaman takımı o kurardı, kimse de birşey diyemezdi. Şimdi onun başarılarıyla o kadar gurur duyuyorum ki tarif etmem mümkün değil. Benim bildiğim Fatih, Fiorentina'da da, Milan'da da, başka takımda da mutlaka başarılı olur.
 </p>
 <p class="metin">
 </p>
 <p class="metin">
  G.Tekin Onay (G.Milli Takım'dan hocası):
 </p>
 <p class="metin">
  Kafasına koydu mu yapar
 </p>
 <p class="metin">
  Fatih Terim, futbolun en önemli iki ülkesi İtalya ve İspanya'yı kafasına koymuştu. Sonuçta İtalya'ya gitti. Fatih Terim, elde ettiği başarılarla hem negatiflerle anılan Türkiye imajını, hem Türk futboluna bakış açısını, hem de Türk antrenörlerinin kaderini değiştirdi. Kendisini küçüklükten beri tanıyorum. Hayatımda en fazla değişim gösteren, kendini en fazla geliştiren insan olarak Fatih Terim'i gördüm. Bunda üç lisan bilen, İsviçre'de eğitim görmüş eşi Fulya Hanım'ın da çok büyük katkısı var. Fatih, başarılı oldukça kendine sürekli yeni hedefler belirledi. Çok ihtiraslı. İhtirasını hırsla değil mantıkla birleştirdi. Hırsla birleştirseydi bu kadar başarılı olamazdı. Fatih Terim'in başarıları Türk antrenörleri adına da çok büyük övünç kaynağı. Fatih bütün bunları karakteristik yapısı sayesinde başardı.
 </p>
 <p class="metin">
 </p>
 <p class="metin">
  İslam Çupi (Spor yazarı):
 </p>
 <p class="metin">
  Gördüğüm en hırslı adam
 </p>
 <p class="metin">
  G.Saray yönetimi, Fatih Terim'in imparator olarak taç giyişinden rahatsız oldu ve bu filmi uzatmadan kesmek istedi. Bunun en iyi formülü de kendisiyle konuşmamak ve yeni mukavele için temas kurmamaktı. Fatih Terim, isteseydi Fenerbahçe, Beşiktaş veya Trabzonspor'u seçer, zirveden ötesi için daha kolay ve makul yollar denerdi. Fakat o bu basit kahramanlıklara kanat açmadı, Avrupa'nın en zor liginin oynandığı İtalya'yı seçti. Tercih ettiği takım ise İnter, Milan, Juventus yerine şampiyonluk zoru Fiorentina oldu. Fatih Terim'e teknik direktör olması için ilk telkini yapan ve komutu veren insan olduğum için iftihar ediyorum. Fatih Terim, altmış yılı geride bıraktığım futbol geçmişimin içinde gelmiş geçmiş en hırslı adamdır. Futbolun tüm hinlik ve cinliklerini bilir. Yeni işinde en büyük silahı iyi İtalyanca konuşması olacaktı ve onu da görülmemiş hırsıyla öğrendi.
 </p>
 <p class="metin">
 </p>
 <p class="metin">
  Hayri Beşer (Zaman gazetesi Spor Md.):
 </p>
 <p class="metin">
  Onun zirvesi yok
 </p>
 <p class="metin">
  Zirvede kalmak, zirveye çıkmaktan zordur, diye bir söz vardır. Toplum nazarında milli kahraman olarak kabul edilen Fatih Terim, zirvede kalmak gibi bir korkuyla cedelleşmiyor. Çünkü Terim'in mantalitesinde zirve diye bir kavram yok. Elde ettiği her başarıdan sonra daha fazlasını istiyor, bir adım ötesini düşünüyor. 'Artık buraya kadardı, geldiğim nokta bana yeter' demiyor. Millet olarak sosyal, ekonomik ve siyasi açıdan zor bir dönemeçte olduğumuz şu günlerde Fatih Terim, adeta toplumsal bir motivasyon aracı haline geldi. Ayrıca bu durum 'Fatih Terim nereye koşuyor?' sorusunu da beraberinde getiriyor. Elbette o nereye koştuğunu çok iyi biliyor ancak biz toplum olarak bu koşunun neresinde olduğumuzu, bu koşuyu nasıl algılamamız gerektiğini galiba pek bilemiyoruz.
 </p>
 <p class="metin">
 </p>
 <p class="arabaslik">
  Fiorentina'nın Terim'li maçları
 </p>
 <p class="metin">
  UEFA KUPASI:
 </p>
 <p class="metin">
  Tirol— Fiorentina	3—1
 </p>
 <p class="metin">
  Fiorentina— Tirol	2—2
 </p>
 <p class="metin">
  SERİE A:
 </p>
 <p class="metin">
  Parma— Fiorentina	2—2
 </p>
 <p class="metin">
  Fiorentina— Reggina	2—1
 </p>
 <p class="metin">
  Briscia— Fiorentina	1—1
 </p>
 <p class="metin">
  Fiorentina— Bari	2—2
 </p>
 <p class="metin">
  Fiorentina— Perugia	3—4
 </p>
 <p class="metin">
  Bologna— Fiorentina	1—1
 </p>
 <p class="metin">
  Fiorentina— Vicenza	3—2
 </p>
 <p class="metin">
  Roma— Fiorentina	1—0
 </p>
 <p class="metin">
  Lecce— Fiorentina	1—1
 </p>
 <p class="metin">
  Fiorentina— İnter	2—0
 </p>
 <p class="metin">
  Udinese— Fiorentina	1—3
 </p>
 <p class="metin">
  Fiorentina— Verona	2—0
 </p>
 <p class="metin">
  Juventus— Fiorentina	3—3
 </p>
 <p class="metin">
  Fiorentina— Milan	4—0
 </p>
 <p class="metin">
  İTALYA KUPASI:
 </p>
 <p class="metin">
  Salernitana— Fiorentina	0—5
 </p>
 <p class="metin">
  Fiorentina— Salernitana	3—1
 </p>
 <p class="metin">
  Fiorentina— Brescia	6—0
 </p>
 <p class="metin">
  Brescia— Fiorentina	3—1
 </p>
 <br/>
 <center>
  <a class="anaorta" href="http://web.archive.org/web/20010709214358/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/320/kapak/1.htm), [web.archive.org (arşiv bağlantısı)](http://web.archive.org/web/20010709214358/http://www.aksiyon.com.tr:80/2001/320/kapak/1.htm)
