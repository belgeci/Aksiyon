# Şampiyona hele bir yaklaşsın...

*Necati Kola 1999.12.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son on yılda potada çok büyük aşamalar kaydeden, 1992 yılında FinalFour'u, 1996 yılında da Europa All Stars organizasyonunun ilkini başarılı bir şekilde düzenleyen Türkiye,
  </font>
 </div>
 <div id="newsText">
  <font class="detail-text">
   Haziran 2001'de organize edeceği Avrupa Basketbol Şampiyonası için geriye saymaya devam ediyor. Peki, geride bırakılan her an ülkemizin lehine mi işliyor yoksa aleyhine mi? A Milli Takımımız, onsekiz ay sonra ev sahipliği yapacağımız Avrupa'nın en büyük basketbol aktivitesinde final oynayabilmek için hazırlıklara çoktan başlarken, organizasyonla ilgili çalışmalar nasıl gidiyor acaba? Geçen temmuz ayında organize ettiğimiz Avrupa Yüzme Şampiyonası'nda olduğu gibi Avrupa Basketbol Şampiyonası için de çalışmalar son anda mı başlayacak? Bütün bunları, 2001 Avrupa Basketbol Şampiyonası'nın organizasyonundan sorumlu olan Yiğiter Uluğ ile konuştuk.
   <br/>
   <br/>
   Yiğiter Uluğ, böylesine büyük bir organizasyonun Türkiye'ye verilme nedenlerini anlatarak başlıyor söze. 'İsveç, İsrail ve Macaristan'ın da talip olduğu 2001 Avrupa Şampiyonası, basketbola meyilli genç nüfusunun çokluğu ve son yıllarda kaydettiği gelişmeler göz önüne alınarak 1998'in şubat ayında Türkiye'ye verildi. 1949 yılında İnönü Stadı'nda açık havada düzenlenen Avrupa Basketbol Şampiyonası'ndan sonra Türkiye'nin son elli yılda aldığı en büyük organizasyon bu'.
   <br/>
   <br/>
   Olimpik Spor Salonu şampiyonaya yetişmeyecek
   <br/>
   <br/>
   Günümüzde açık havada basketbol şampiyonası düzenlemek mümkün değil. FIBA, böyle bir organizasyon için kapasiteleri asgari 4 bin kişilik olan en az üç tane modern spor salonu istiyor. Türkiye, bu şampiyonaya talip olurken acaba hangi spor salonlarını gösterdi? 'Bunlardan biri Abdi İpekçi Spor Salonu'ydu, tabii modernize etmek kaydıyla. Bir diğeri, Ankara Büyükşehir Belediyesi tarafından geçen yıl bitirilen ve kullanıma açılan ASKİ Spor Salonu. Bu salon, şehre biraz uzak olsa da modernliğiyle ve kapasitesiyle seçmiş olduğumuz yerlerden biri. Üçüncüsü de Ataköy Olimpiyat Evi'nin hemen yanında inşaat aşamasında olan çok amaçlı, 25 bin seyirci kapasiteli Olimpik Spor Salonu'ydu. Bu salonun 2001 yılına kadar bitirileceğini umuyorduk fakat bu hızla Avrupa şampiyonaya yetişmesi imkansız. Bir de deprem felaketi çıkınca spora yapılan yatırımlar iyice durdu. Biz açıkçası oradan umudumuzu kestik. Çalışmalarımızı, orası olmayacakmış gibi sürdürüyoruz. Bu durumda üçüncü bir salon bulmak gerekti. Bunun için iki tane aday var. Birincisi Antalya'da özel sektör tarafından fuar maksatlı inşa edilmiş 16 bin metre kare kapalı alana sahip bir yer. Eğer anlaşma sağlanırsa burada tadilat yapılacak, üçte birlik bölümüne en az 4 bin kişilik olmak üzere portatif tribünler yerleştirilecek. Tabii bu büyük bir harcama gerektiriyor. Bir haftalık kullanım için çok büyük paralar söz konusu. Biz istiyoruz ki şampiyonadan sonra da burası ilgili şirket tarafından çok amaçlı (konser, toplantı, gösteri) kullanılsın ve maliyeti düşsün'.
   <br/>
   <br/>
   Son çare Bursa
   <br/>
   <br/>
   Ya anlaşma sağlanamazsa? Uluğ, o zaman Bursa Atatürk Spor Salonu'nu düşüneceklerini söylüyor ve ekliyor: 'Fakat Bursa'daki salon Avrupa Şampiyonası'na ev sahipliği yapacak stardartta değil. Salon dışına prefabrike basın ve komünikasyon merkeziyle VIP salonları kurmak gerekiyor'. Başka alternatif yok mu peki? Var ama seyirci kapasiteleri düşük olduğu için düşünülmüyor. 'Ayhan Şahenk Spor Salonu, Akatlar Spor Kompleksi ve İzmir Atatürk Spor Salonu ise seyirci kapasitesi açısından standartların çok altında kalıyor. FIBA'nın kesin kararı var, en az dört bin kapasiteli olacak diye. Bu rakama Bursa'da da ulaşamıyoruz ama Türkiye'nin yaşadığı olağanüstü şartları öne sürerek FIBA'dan anlayış bekleyeceğiz'.
   <br/>
   <br/>
   Abdi İpekçi, alış veriş merkezi olacak
   <br/>
   <br/>
   Yiğiter Uluğ'a Abdi İpekçi Spor Salonu'nda ne gibi tadilatların yapılacağını soruyoruz. 'On yıldır kullanılan salonda şimdiye kadar pek tadilat yapılmamış' diyor Uluğ. 'Salonun skorbordu vesairesi 1992'deki FinalFour öncesinde takılmış. Havalandırma problemi ise 1996 yılındaki Dünya Güreş Şampiyonası öncesinde giderilmiş. Fakat biz kökten bir yenilik düşünüyoruz. Amacımız sadece şampiyonaya yönelik değil. İstiyoruz ki İstanbul, insanların kültürel, sosyal ve sportif açıdan devamlı uğrak yeri haline gelen dünya standartlarında modern bir tesise sahip olsun. Abdi İpekçi, etrafında alış veriş ve yerleşim merkezi olmadığı için, sapa bir yerde olduğu için gereken ilgiye bir türlü mazhar olamamış. Biz, insanların her zaman ailecek gelip sosyal, kültürel ve sportif imkanları birarada görebilecekleri bir aktivite merkezi oluşturmaya çalışıyoruz. Restaurantlar, kafeteryalar, hediyelik eşya satan dükkanlar... Bunun için yoğun bir çalışma içerisine gireceğiz. Önümüzdeki sezon bir müddet salonu kapatıp, maçları diğer salonlara kaydırabiliriz. Ses düzeni değişecek, skorbord değişecek, soyunma odalarının yerleri değişecek, zeminin biraz daha aşağıya çekilmesi söz konusu. Zeminin aşağıya çekilmesiyle salonun kapasitesi bin 500 koltuk daha artacak. Tabii buna ortaya çıkacak olan maliyetten sonra karar verilecek'.
   <br/>
   <br/>
   Devletin beton hastalığı var
   <br/>
   <br/>
   Yiğiter Uluğ'a, maliyetinin yüksek olmasından dolayı bir türlü bitirilemeyen ve şampiyonaya da yetişmeyecek olan Olimpik Spor Salonu'yla ilgili düşüncelerini soruyoruz. 'Ben olimpik spor salonunun Türkiye'nin ihtiyaç duymayacağı kadar büyük bir tesis olduğunu düşünüyorum. Şu anda sporu sevdirmek için küçük ve orta ölçekli spor salonlarına ihtiyaç var. 25 bin kişi kapasiteli bu spor salonu, Türkiye şartlarında ve televizyon çağında yılda kaç kez dolar? Türkiye Milli Olimpiyat Komitesi olimpiyatları alabilmek için böyle büyük bir salonu yapmayı düşünüyor ama yine de çok büyük. Bu da devletin betona çok büyük yatırım yaptığını gösteriyor'.
   <br/>
   <br/>
   Siyasi yapımız şampiyona için risk
   <br/>
   <br/>
   Peki, trilyonları betona harcamaktan çekinmeyen devlet, şampiyona için gerekli olan finansı sağlıyor mu? Uluğ'un cevabı ilginç. "Bu Türkiye'nin sancısı. Bizde kul sıkışmayınca hızır yetişmez anlayışı hakim. Avrupa Yüzme Şampiyonası'nda son iki üç ayda harekete geçildi. Galiba biz de aynı sıkıntıyla karşı karşıya geleceğiz. Devlet katında bu organizasyondan bahsettiğimiz zaman 'Hele durun. Zamanı gelince en iyisi yapılır' deniyor. Devletin en iyisini yapacağından en ufak bir şüphemiz yok ama geç kalınacağı şeklinde bir endişemiz var. Türkiye'nin bir eksikliği de şu: Devamlı bakanlar değişiyor, Gençlik ve Spor Genel Müdürü değişiyor, şu anda da Gençlik ve Spor Genel Müdürü asaleten değil, vekaleten koltuğunda oturuyor. Devlet katında neyin ne olacağı belli değil. Tabii bunlar devamlılık isteyen böyle bir organizasyon için risk taşıyan faktörler. Devlet yardımlarının yaşanan olağanüstü şartlardan dolayı kesik kesik ve geç geleceğini düşünerek biz şimdiden sponsor arayışına başladık. Çeşitli firmalarla görüşmelerimiz sürüyor".
   <br/>
   <br/>
   Kazancımız modern tesisler olacak
   <br/>
   <br/>
   Bu şampiyonadan kâr edebilecek miyiz ya da ne gibi kazançlarımız olacak? Uluğ, bu sorumuzu, Avrupa Basketbol Şampiyonası'na bu yıl ev sahipliği yapan Fransa'dan örnekler vererek cevaplıyor. 'Mesela Fransa, önceden hazır olduğu için tesislere para harcamadı. Fransızlar sadece organizasyonu gerçekleştirdi. Televizyon, reklam ve seyirci gelirleri giderleri karşıladı. Ne zarar ettiler, ne de kâr. Biz ise tesislere ve organizasyona büyük paralar harcayacağız. Dolayısıyla şampiyonadan elde edeceğimiz gelirler giderlerimizin hepsini karşılamayacak. Aradaki fark devlet tarafından karşılanacak'. Bizim kazancımız ne olacak peki? 'Bir: Dünya standartlarında tesis kazanmış olacağız. İki: Son on yılda basketbola yönelen genç nüfusun ilgisi beslenmiş olacak. Üç: Eğer iyi bir organizasyon gerçekleştirirsek 2010 yılındaki Dünya Şampiyonası'nı düzenleyebilmek için büyük avantaj elde edeceğiz'.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5629-sampiyona-hele-bir-yaklassin.html), [web.archive.org (arşiv bağlantısı)](http://web.archive.org/web/20140427161620/http://www.aksiyon.com.tr:80/aksiyon/haber-5629-sampiyona-hele-bir-yaklassin.html)
