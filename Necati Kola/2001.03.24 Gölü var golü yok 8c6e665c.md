# Gölü var, golü yok

*Necati Kola 2001.03.24*

<div>
 <p class="spot">
  Burdur, başta Isparta olmak üzere Denizli ve Antalya'nın  gölgesinde kalmış, büyüme  imkanı bulamamış bir il. Ticaret,  sanayi, kültür ve sanat ne kadar  gelişmemişse, spor da o kadar  geri kalmış. Sportif faaliyetlerin  yok denecek kadar az olduğu bu küçük kent, Sinop, Tunceli ve Kars ile birlikte profesyonel  futbol liglerinde takımı olmayan dört ilden biri
 </p>
 <p class="metin">
 </p>
 <img border="0" src="/web/20020428174223im_/http://www.aksiyon.com.tr/2001/329/resimler/Gol.jpg"/>
 <p class="metin">
  Uluslararası Olimpiyat Komitesi (IOC) Değerlendirme Komisyonu'nun 2008 Olimpiyatları oylaması öncesinde incelemelerde bulunmak üzere İstanbul'a geleceği günlerde biz de Aksiyon olarak Burdur'daydık. Sebep, sportif faaliyetlerin yok denecek düzeyde gerçekleştiği Burdur, profesyonel futbol liglerinde takımı bulunmayan dört ilden biriydi. İki gün boyunca Akdeniz Bölgesi'nin bu küçük ilinde araştırmalar yaptık, kullanılmayan spor tesislerini gezdik, sporcularla, antrenörlerle, yetkililerle görüştük ve ilginç gerçeklerle karşılaştık.
 </p>
 <p class="metin">
  Sanayi olmayınca...
 </p>
 <p class="metin">
  Günümüzde başlı başına sektör haline gelen futbolun gelişimi, sanayileşmeye paralel bir seyir izliyor. Bir kentin futbol takımı, o kentin ekonomik gücü oranında başarı elde ediyor. Ekonomik güç azaldıkça başarı da azalıyor. Burdur'un profesyonel futbol liglerinde takımının olmaması, işte bu teze en iyi örnek. 50 bin nüfuslu Burdur'da büyük sanayi kuruluşu olarak sadece Şeker Fabrikası var. O da devletin olduğu için spora büyük bir kaynak ayırmıyor. Şeker Fabrikası'nın takımı Şekerspor, 1. Amatör Küme'de Bucakspor'la birlikte ilk ikiye girerek 3. Lig'e yükselme maçlarında Burdur'u temsil etme hakkını elde etti. Ancak yöneticiler profesyonel bir takımı kaldıramayacaklarını düşünerek Şekerspor'un 3. Lig'e yükselmesini istemiyorlar. Burdur'da futbolu finanse edecek başka sanayi kuruluşu olmadığı için gözler belediyeye çevriliyor fakat maddi sıkıntı içinde olan Burdur Belediyesi'nin de futbola ayıracak parası yok. İlçe takımı olan Bucakspor ise 3. Lig'de mücadele etmek istiyor ancak yeni statüye göre bu lige toplam altı takımın yükseleceğini düşünürsek işleri oldukça zor gözüküyor.
 </p>
 <p class="metin">
  Birlik yok, başarı da yok
 </p>
 <p class="metin">
  1970'li yıllarda bir sezon 2. Lig'de mücadele ettikten sonra kaderiyle baş başa kalan Burdur, profesyonel ligde yer alma özlemini 1989—90 sezonunda giderdi. Futbol Federasyonu, profesyonel liglerde takımı olmayan Burdur'a o sezon bir ayrıcalık tanıdı ve oluşturulan Burdurgücü takımını 3. Lig'e aldı. Ancak Burdurgücü aynı sezon küme düşünce Burdur kaderiyle bir kez daha baş başa kaldı. Bu arada, Fenerbahçe'nin kalecisi Rüştü Rençber'in o zaman Burdurgücü'nün formasını giydiğini de hatırlatalım. Uzun yıllardır profesyonel lig özlemi çeken Burdur'da ne Burdurgücü diye, ne de Burdurspor diye bir takım var şimdi. Sezon başında Burdur'daki kulüplerin bir araya gelmesiyle güçlü bir takım oluşturulması ve 3. Lig'e yükseltilmesi gündeme gelmiş ancak bir sonuç çıkmamış.
 </p>
 <p class="metin">
  Stadyum milli bayramlar için
 </p>
 <p class="metin">
  Burdur, her alanda olduğu gibi spor alanında da tesis açısından oldukça yetersiz bir kent. Burdur'un bu kadar geri kalmasının belki de tek nedeni, uzun yıllar ülke yönetimini elinde bulunduran Süleyman Demirel faktörü. Buraya yapılması düşünülen yatırımların ve projelerin çoğu Isparta'ya kaydırılmış. Burdur'un burnunun dibinde yer alan havaalanına Isparta—Burdur Havaalanı, organize sanayi bölgesine de Isparta—Burdur Organize Sanayi Bölgesi denilmesinin sebebi de bu. İşte bu şekilde kaderine terk edilen Burdur'da spor tesisi olarak üç bin kişilik stat ve bin kişilik spor salonu bulunuyor. Krampon izine rastlayamadığımız stat, milli bayramlardaki törenler dışında hemen hemen hiç kullanılmıyor. Spor salonu ise ancak okullararası basketbol, voleybol ve hentbol maçlarında açılıyor. Bunların dışında bir halı saha ve şehrin oldukça dışında amatörler için yapılmış iki toprak saha var. Bütün amatör futbol maçları tribünü olmayan bu iki sahada oynanıyor. Futbolcular, sahaların şehre oldukça uzak olmasından dolayı seyircinin gelmediğini, halkın futboldan iyice uzaklaştığını ve bu durumun da kendilerini üzdüğünü söylüyorlar. Burdurlular futbola bu kadar kayıtsız kalınca ve üstelik Burdurspor diye bir takım da olmayınca siyasiler de seçim dönemlerinde 'Burdurspor'u 1. Lig'e çıkaracağız' gibi vaatlerde bulunmuyorlar.
 </p>
 <p class="metin">
  Spor faaliyetleri yetersiz
 </p>
 <p class="metin">
  Burdur'da tesissizliğe ve ilgisizliğe paralel olarak sportif faaliyetler de yetersiz. Futbolda çoğu köy takımı olmak üzere 40 civarında kulüp var. Diğer branşlarda ise maalesef kulüp yok. Henüz üniversitesi bulunmayan Burdur'da sportif canlılığı artırmak amacıyla Isparta Süleyman Demirel Üniversitesi'ne bağlı olarak Beden Eğitimi ve Spor Yüksekokulu açılmış ancak şu ana kadar beklenen canlılık sağlanamamış. Futbolda genç ve yıldızlar ligi ise daha geçen yıl başlatılabilmiş. Burdur'un profesyonel ligde bir takımının olmaması çocukları hedefsiz kılmış ve bu yüzden genç ve yıldız takımı olan kulüp sayısı onu geçmiyor.
 </p>
 <p class="metin">
  Deda: Belediye desteği şart
 </p>
 <p class="metin">
  Burdur'un bu durumuna üzülenlerin başında eski hakem Sadık Deda geliyor. Bir zamanlar Burdurspor'un formasını giyen ve şu anda Futbol Federasyonu Akdeniz Bölge Müdürü olan Deda, kentin ekonomik açıdan çok yetersiz olduğunu ve belediyenin desteğinin şart olduğunu belirtiyor. "Kendi memleketimin profesyonel ligde takımı olmayan birkaç ilden biri olduğunu görünce oldukça üzülüyorum. Puan cetvellerine baktığımızda birçok takımın isminde 'Belediye' ibaresinin mevcut olduğunu görüyoruz. Anlaşılan o ki Burdur'un profesyonel ligde takımının olması için belediyenin desteği şart". Burdur Belediye Başkanı Nejdet İlgün ise kentin kalkınması için futbolun önemini çok iyi bildiklerini ancak maddi sıkıntı çekmelerinden dolayı yatırım yapamadıklarını söylüyor.
 </p>
 <p class="metin">
  Akbay: Atağa geçeceğiz
 </p>
 <p class="metin">
  İki ay önce Aydın'dan Burdur'a tayin edilen İl Spor Müdürü Halit Akbay da kendisini ne kadar zor bir görevin beklediğinin farkında. Bütün branşlarda faaliyet göstermek ve sporu yaygınlaştırmak için atağa geçeceklerinin altını çizen Akbay, Burdur'un 3. Lig'de bile takımının olmamasına üzüldüğünü belirttikten sonra şöyle diyor: '3. Lig için bastırıyoruz. Burdur'un profesyonel ligde takımının olmaması çok büyük eksiklik. Futbol Federasyonu ile temasa geçtik. 3. Lig'e yükselme maçlarında profesyonel ligde takımı olmayan illerin ayrı bir grupta toplanmasına sıcak bakılıyor. İnşaallah Bucakspor veya Burdur Şekerspor'dan biri bu özlemi giderir'.
 </p>
 <p class="metin">
 </p>
 <p class="arabaslik">
  Sadık DEDA (Fut. Fed. Akdeniz Bölge Md.): Burdur futbola muhtaç
 </p>
 <p class="metin">
  Burdur, ekonomik açıdan oldukça zayıf bir il. Yıllarca Isparta, Denizli ve Antalya'nın gölgesinde kalmış. Burdur'un profesyonel bir takımı olması için belediyenin el atması lazım. Aksi takdirde Burdur'un profesyonel takımı kaldıracak gücü yok. Futbol Federasyonu, geçen yıllarda profesyonel takımı olmayan illere avantajlı fikstür uyguladı ancak Burdur fırsatları değerlendiremedi. Önümüzdeki sezon yeni statü uygulanacağı için Burdur'un işi iyice zor. Futbol, halkın kaynaşması için oldukça önemli. İlçelere baktığımızda Gölhisar, Çavdır ve Yeşilova'nın Denizli'ye, Ağlasun'un Isparta'ya, Tefenni ve Bucak'ın da Antalya'ya yöneldiğini görüyoruz. İddialı profesyonel bir takım olsa bu ilçeler Burdur etrafında toplanacaklardır.
 </p>
 <p class="metin">
 </p>
 <p class="arabaslik">
  Halit AKBAY (Burdur Spor İl Müdürü): Stat harman yeri değil
 </p>
 <p class="metin">
  Burdur'da göreve başlayalı iki ay oldu. Burdur'da sportif faaliyetlerin ne kadar yetersiz olduğunun farkındayım. Sporu halka sevdirmek için atağa geçiyoruz. Bundan sonra hem stattan, hem de spor salonundan maksimum derecede faydalanmayı amaçlıyoruz. Şimdiye kadar çimlerin bozulacağı gerekçesiyle Burdur Stadı'nda maç oynatılmamış. Orası harman yeri değil. Önümüzdeki sezon haftada en az iki maç statta oynanacak ve amatör futbolcularımız her maçı şehrin dışındaki seyircisiz sahalarda oynamaktan kurtulacaklar. Böylece, halkın futbola ilgisi de biraz olsun artacak. Ayrıca, Burdur'un bir takımının 3. Lig'e yükselmesi için Futbol Federasyonu ile temasa geçtik ve olumlu sinyaller aldık.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020428174223/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/spor/1.htm), [web.archive.org (arşiv bağlantısı)](http://web.archive.org/web/20020428174223/http://www.aksiyon.com.tr:80/2001/329/spor/1.htm)
