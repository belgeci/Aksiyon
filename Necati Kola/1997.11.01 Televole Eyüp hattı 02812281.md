# Televole Eyüp hattı

*Necati Kola 1997.11.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçtiğimiz hafta spor kamuoyunu ilgilendiren iki olay vardı ki birinden herkes haberdar oldu, diğerinden ise hiç kimse.
  </font>
 </div>
 <div id="newsText">
  <font class="detail-text">
   Birincisi, bir zamanlar bakanlık da yapmış olan Trabzonspor Başkanı Mehmet Ali Yılmaz'ın evli olduğu halde şarkıcı Sibel Bilgiç ile çok samimi bir şekilde birlikte olmasıydı. Bu müthiş(!) birlikteliği sadece ve sadece Show'un Televole'si görüntülemiş ve koskoca 'özel haber' mührü ile dakika dakika ve az sonra az sonra yayınlamıştı. İkincisi ise Televole mağduru Fenerbahçeli futbolcu Elvir Boliç'in başarısızlıklara son vermek amacıyla Eyüp Sultan'a gitmesi ve başarı için dua etmesiydi. Boliç, Televole'den medet umulamayacağının farkına varmış ve soluğu Televole'yi bile atlatarak gizlice Eyüp Sultan'da almıştı.
   <br/>
   <br/>
   Mehmet Ali Yılmaz niçin sadece Televole'yi çağırmış, Boliç niçin Televole'den kaçmıştı?
   <br/>
   <br/>
   Tele Kritik'ten Televole'ye
   <br/>
   <br/>
   Transferlerin milyarlarla gerçekleştiği, 'Okuyup da ne yapacaksın? Futbolcu ol yedi sülaleni besle' edebiyatının yaygınlaştığı, taşradan ve varoşlardan gelen futbolcuların da parayla sınıf atladıkları son yıllarda futbolculuk daha da popüler bir meslek haline gelince, meşin yuvarlak ile iştigal edenlerin özel hayatları da kamuoyunu aşırı derecede ilgilendirmeye başladı: 'Sergen nasıl futbolcu olmuş, hangi gecekonduda büyümüş? Boliç saçını neden uzatmış? Alpay'la Cansel barışacak mıymış? Nazan Trabzonsporlu Abdullah'ı evlenmeye nasıl ikna etmiş? Tarık hangi mankenle yemek yemiş..?
   <br/>
   <br/>
   Toplumda futbolcuların özel hayatlarına bu kadar talep olunca arz da gecikmedi. Bugünkü spor magazin programlarının temeli TGRT tarafından atıldı. İlk Televolevari programın adı Tele Kritik idi. Akın Sel ile Beşiktaşlı futbolcu Alpay Özalan'ın adları henüz kötüye çıkmamıştı. 'Futbolcuların sizden daha çok para kazanmasına ne diyorsunuz?' sorusuna 'Farketmez. Nasıl olsa paralarını bizimle yiyorlar' diye cevap veren mankenler ise ekranlarda gözükmüyor, saçma sapan espriler yayınlanmıyordu. Yani, bir seviye söz konusuydu. Tele Kritik'in başka kanallarda benzeri yoktu ve reyting kulesi de yüksekti.
   <br/>
   <br/>
   Sadece Televole görüntüledi. Az sonra...
   <br/>
   <br/>
   Bir spormagazin programının reyting kulesinin yüksek olduğunu gören Kanal D daha fazla bekleyemezdi. Akın Sel derhal transfer edildi, sırf geyik muhabbeti yapacak ve ileride futbolcuların yatak odalarına bile girecek bir ekip oluşturuldu ve 'siyasiler ve daha neler neler'in bulunduğu Televole yayın hayatına başladı. Ahlak sınırları yavaş yavaş aşılıyor, hangi sporcunun hangi kızla evleneceği değil, hangi futbolcunun hangi mankenle çıktığı ekranlara yansıtılıyordu artık. Hem de en olmayacak müstehcen görüntüler eşliğinde. Televole yuva kuruyor, yuva yıkıyordu 'sadece Televole görüntüledi' diyerek. Galatasaraylı Hakan Şükür'ün sözlüsünü Hakan'dan önce onlar bulmuşlardı. Hatta Hakan boşanacakları haberini yine Televole'den öğrenmişti. Kompela onlar sayesinde meşhur oldu, futbolu bıraktı, başka şeylere başladı. Beşiktaşlı Alpay'ı manken eşi Cansel'le ayırma noktasına yine onlar getirdi, barışmalarını ilk kez yine onlar görüntüledi. Bir zamanlar bakanlık da yapan Trabzonspor Başkanı Mehmet Ali Yılmaz, evli olduğu halde birlikte olduğu şarkıcı Sibel Bilgiç'in doğum günü kutlamasına sadece Televole'yi çağırdı. Trabzonspor'un kötü gidişatı ile ilgili gündemi değiştirmek istiyor olabilir mi, ne dersiniz?
   <br/>
   <br/>
   Dört büyüklerde Televole'ye çıkmak yasak
   <br/>
   <br/>
   İlk çıktığı günlerde bir başka açıdan yaklaşarak sporu kitlelere sevdirmek amacında olan Televole, her geçen hafta bu gayesinden biraz daha uzaklaştı. Başlarda spor programı görünümünde olan bu bol 'az sonra'lı program, şimdilerde sporcuların reytinge alet edildiği, seviyesiz esprilerin ve görüntülerin yayınlandığı, mankenlerin ve çıplaklığın reklamının yapıldığı, reklamını yaptırmak isteyen sanatçıların her hafta tuttukları takımı değiştirdiği, Televolekolik futbolcuların seviyesizliklerinin ortaya çıktığı bir formatta. Televole yetkilileri ise 'Ne yapalım? Halk bunları istiyor, biz de nabza göre şerbet veriyoruz' diyerek savunma yapıyorlar. Televole ve Televolegiller, futbolcuların ille de bir mankenle dolaşması veya evlenmesi gerektiğini gizli bir mesaj olarak sunuyorlar ayrıca. Beşiktaşlı Alpay Özalan ile manken Cansel Özzengin'in evliliği de bu mesajın bir ürünü sayılabilir.
   <br/>
   <br/>
   Her gece bir mankenle görüntülenen, Televolevari programlarda kültür seviyesini ispat etmeye çalışan futbolcular, kendilerini esas ispat etmeleri gereken yeşil çimlerde başarısız olunca kulüp yöneticileri de yasaklama getirdi: Bundan sonra Televoleler'e çıkmak yok. Alpay Televole'ye ambargo koydu, evliliği kurtuldu; Beşiktaş Televole yasağı koydu, başarılar gelmeye başladı. Şu anda Galatasaray'ın tesislerine Televole kamerası giremiyor. Televoleciler, İstanbul takımlarında geyik muhabbeti yapacak futbolcu bulamayınca son Hollanda maçında başarılı bir oyun oynayan Bursasporlu Selim'in peşine düştüler. Şimdilerde Selim'e olmadık hareketler yaptırarak her programda kullanıyorlar. Bakalım, Selim aklını başına ne zaman toplayacak?
   <br/>
   <br/>
   Önce Televole, sonra Eyüp Sultan
   <br/>
   <br/>
   Televoleler'in vazgeçilmez isimlerinden biri de Fenerbahçeli futbolcu Elvir Boliç'ti. Geçtiğimiz haftalara kadar hemen hemen her programa çıkar, ya falan mankenle çıkmadığını ispat etmeye çalışır, ya kızlara imza dağıtır, ya da hangi kızla nişanlanacağını anlatırdı. Boliç bol bol gol attıkça popülaritesi artıyor, Televoleler arkasından koşturuyor, Boliç içerikli programlar özellikle genç kızlar tarafından ilgiyle izleniyordu. Herşey Romanya'daki Steau Bükreş maçında penaltı kaçırmasıyla başladı. Boliç, Steau Bükreş'e 21 yenildikleri rövanş maçında, kendi sahalarında berabere kaldıkları Ankaragücü karşılaşmasında ve son olarak da Bursaspor müsabakasında birçok gol pozisyonunu değerlendiremeyince çareyi Eyüp Sultan'a gidip dua etmekte buldu. Boliç'in kötü günlerinde ortalıkta gözükmeyen Televole, Boliç'in Eyüp'te dua edişini de görüntüleyememişti. Görüntüleseydi ne reyting yapardı ama!
   <br/>
   <br/>
   Evet, Boliç, artık Televoleler'den medet umulamayacağını sonunda öğrenmişti. İyi günlerde Televole'de olan Boliç, kötü günlerinde Eyüp Sultan'daydı.
   <br/>
   <br/>
   Maraba Televole, selamünaleyküm Eyüp Sultan!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=EFE99620A75FF6FFF4016B095DBB1DCF?newsId=3145), [web.archive.org (arşiv bağlantısı)](http://web.archive.org/web/20130901182639/http://www.aksiyon.com.tr:80/aksiyon/newsDetail_getNewsById.action;jsessionid=EFE99620A75FF6FFF4016B095DBB1DCF?newsId=3145)
