# N'olacak bu Fener'ın hâlı?

*Necati Kola 1999.04.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'nin en popüler takımı Fenerbahçe, sevenlerini bu sezonda da hayal kırıklığına uğrattı.
  </font>
 </div>
 <div id="newsText">
  <font class="detail-text">
   Arka arkaya kaybettiği puanlarla ve aldığı mağlubiyetlerle bir anda şampiyonluk yarışından uzaklaşan Sarılacivertli takım, bundan sonraki maçlarını kazanarak hiç olmazsa ligi üçüncü sırada bitirme amacında. Şampiyonluk yarışından kopmasıyla birlikte karışan Fenerbahçe'de Başkan Aziz Yıldırım istifanın eşiğinden döndü, Şampiyonlar Ligi'nin tehlikeye girmesi nedeniyle Löw'ün gönderilmesi gündeme geldi, sezon sonunda satılacak futbolcuların listesi bile çıkarıldı.
   <br/>
   <br/>
   Başarı eşittir şampiyonluk
   <br/>
   <br/>
   Fenerbahçe, yıllardır kurumlaşamamanın cezasını çekiyor. Hiçbir yönetim, diğerinin devamı niteliğinde değil. Herkes Fenerbahçe'ye hizmet için geldiğini söylüyor ama icraatları kendini ispat etmeye çalışmaktan öteye gitmiyor. Fenerbahçe'de başarı, sadece ve sadece şampiyonlukla eş değer. Tesisleşmeye, kurumlaşmaya ve altyapıya başarıdan sayılmadığı için önem verilmiyor. Her yönetim, bir an evvel şampiyonluğa ulaşabilmek için kulübün kasasında ve kendi cebinde ne varsa yıldız futbolcu transferine harcıyor. Şampiyonluğun en büyük adayları Galatasaray, Beşiktaş ve Trabzonspor'u da hesaba kattığımızda Fenerbahçe'nin her sezon şampiyon olma ihtimali yüzde 25. Bir başka deyişle, şampiyonluk için harcanan trilyonların boşa gitme oranı yüzde 75. Yönetim, futbolcu ve teknik direktör istikrarını bir türlü sağlayamadığı için Fenerbahçe'nin şampiyon olabilme yüzdesi daha da düşüyor. Sarı lacivertli takımın 13 teknik direktör değiştirdiği son 10 sezonda sadece ve sadece Parreria'yla bir kez şampiyon olabilmesi bu tezin en bariz örneği.
   <br/>
   <br/>
   F.Bahçe günlük düşünüyor
   <br/>
   <br/>
   Fenerbahçe'nin arzu ettiği başarılara ulaşamamasının sebeplerinin başında 'günlük düşünme' geliyor. Yönetim, oyuncu, taraftar ve basın, Fenerbahçe'nin mümkün olduğu kadar çabuk şampiyon olmasını istiyor. O kadar çabuk ki, bir oyuncu alınmadan evvel çıplak gözle seyretme zahmeti bile çekilmiyor, video kasetinden izlenerek hemen Türkiye'ye getiriliyor. Bunun için de bütün imkanlar seferber ediliyor. Bu oyuncu, basının iyice hazır hale getirdiği taraftarlar tarafından havaalanında omuzlara alınarak karşılanıyor. Gerson, Atkinson, Sergio ve Sabin İlie, Fenerbahçe'ye faydalı olamayan bu tip futbolculardan.
   <br/>
   <br/>
   Basının da suçu var
   <br/>
   <br/>
   Fenerbahçe'nin başarılı sonuçlar alamamasında basının da etkisi oldukça fazla. En fazla taraftara sahip olan Fenerbahçe, gazeteler için tiraj, televizyonlar için de reyting kaynağı. Fenerbahçe'nin göklere çıkarıldığı zaman gazetelerin çok sattığını, programların fazla izlendiğini söyleyen spor müdürleri, Sarılacivertli takıma sun'i övgüler düzmekte herhangi bir sakınca görmüyorlar. Bu yayınlarla ayakları yerden kesilen Fenerbahçe camiası, kötü sonuçlar alındığında neye uğradığını şaşırıyor. Basın, gerçekler ortaya çıktığında acımasız oluyor ve bu sefer de yerden yere vurmaya başlıyor. Fenerbahçe Başkanı Aziz Yıldırım'ın sözleri bu durumu gayet güzel bir şekilde özetliyor: 'Dokuz maç üst üste kazanırken büyük başkanız, kötü giderken de kötü başkanız. Böyle birşey olamaz'.
   <br/>
   <br/>
   Aziz Yıldırım iyi başladı ama...
   <br/>
   <br/>
   Ali Şen'den sonra Fenerbahçe başkanı olan Aziz Yıldırım, bugüne kadar hem iyi, hem de hatalı icraatlar yaptı. Tesisleşmeye ve altyapıya eski başkanlara göre çok çok önem vermesi, Baliç gibi bir futbolcuyu Fenerbahçe'ye kazandırması, kulübü diğer kulüp yöneticileriyle polemiğe girmeden yönetmesi ve kurumlaşma adına ciddi adımlar atması Aziz Yıldırım'ın olumlu icraatlarından. Sergio gibi ne olduğu meçhul bir futbolcuya ve diğer vasat futbolculara trilyonlar harcayarak eski başkanların hatasına düşmesi, Kemalettin, Saffet Akbaş ve Erkan'ı sezon ortasında takımdan uzaklaştırması ise Yıldırım'ın kötü icraatlarından.
   <br/>
   <br/>
   Bundan sonra neler yapılmalı?
   <br/>
   <br/>
   Kötü sonuçlar alındıktan sonra yapılan eleştirilerin başında futbolcuların Fenerbahçe ruhuyla oynamadıkları geliyordu. Bu ruhun sağlanması için altyapı tesisleri bir an evvel tamamlanmalı, tüm Türkiye taranarak gelecek vadeden oyuncular toplanmalı ve yetiştirilmeli. Şu anda Galatasaray'ın yaptığı bu. Takımı sürekli gençlerle takviye eden ve yıldız futbolcularla gençler arasında tatlı bir rekabet ortamı oluşturan Galatasaray, arka arkaya üçüncü şampiyonluk için emin adımlarla ilerliyor. Fenerbahçe, taraftarını birkaç yıl şampiyonluğa şartlandırmadan yıldız futbolculara harcadığı trilyonları tesisleşmeye ve altyapıya harcamalı. Kurtuluş ancak bu şekilde mümkün çünkü. Zaman, tüketme değil, üretme zamanı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A97EA74C982BF9BF9040F621645C44DF?newsId=4973), [web.archive.org (arşiv bağlantısı)](http://web.archive.org/web/20130521060923/http://www.aksiyon.com.tr:80/aksiyon/newsDetail_getNewsById.action;jsessionid=A97EA74C982BF9BF9040F621645C44DF?newsId=4973)
