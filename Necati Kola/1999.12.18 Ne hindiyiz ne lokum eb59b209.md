# Ne hindiyiz, ne lokum

*Necati Kola 1999.12.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Art arda gelen deprem felaketleriyle acılı günler geçiren ülkemizin yüzü, iki önemli olayla biraz olsun gülümsedi. Birincisi, Milli Futbol Takımımızın 2000 Avrupa Şampiyonası'na iştiraki, ikincisi de Avrupa Birliği'ne adaylığımızın kabulü.
  </font>
 </div>
 <div id="newsText">
  <font class="detail-text">
   Türkiye, her iki olayla birlikte önemli bir sürece girdi. Bu süreçte Türkiye, bir taraftan İtalya, İsveç ve Belçika gibi rakipleri geride bırakıp yıllardır sesini bir türlü duyuramadığı Avrupa'ya gücünü göstermeye çalışacak, bir taraftan da insan hakları, demokrasi, ekonomi ve adalet gibi konularda kendini geliştirip Avrupa Birliği'ne tam üye olabilmenin yollarını arayacak. Futbol, nedense siyasetin önünde gelir hep. Biz de eksiksiz insan hakları, eksiksiz demokrasi, enflasyonsuz ekonomi ve şaşmaz adalet temennisiyle siyaseti bir yana bırakıp futbola dönüyoruz.
   <br/>
   <br/>
   Geçen hafta ülkemizi de çok yakından ilgilendiren iki önemli kura çekimi yapıldı. İlkinde 2002 Dünya Kupası'nın eleme grupları, ikincisinde de 2000 Avrupa Şampiyonası'nın final grupları belli oldu. Türkiye, Japonya'yla Güney Kore'nin ortaklaşa düzenleyeceği 2002 Dünya Kupası için kolay bir kura çekerken, Hollanda'yla Belçika'nın ortaklaşa düzenleyeceği 2000 Avrupa Şampiyonası'ndaysa dişli ekiplerle eşleşti.
   <br/>
   <br/>
   Dünya Kupası'nda kolay rakipler
   <br/>
   <br/>
   2002 Dünya Kupası'nın kuraları Japonya'nın başkenti Tokyo'da çekildi. Elemelere Avrupa grubundan giren Türkiye, kura çekimine 2. torbadan katıldı ve 4. Grup'ta İsveç, Slovakya, Makedonya, Azerbaycan ve Moldova ile eşleşti. Çift devreli lig usulüne göre oynanacak maçlar sonunda 9 grubun birincisi Dünya Kupası'na katılma hakkı kazanırken, ikincilerden 8'i kura çekimiyle eşleşerek çift maçlı eleminasyon sistemine göre playoff baraj müsabakaları oynayacaklar ve kazananlar final vizesi alacak. Finallere katılacak son takım ise diğer grup ikincisinin, Asya kıtası elemelerinde 3. olacak takımla yapacağı playoff baraj müsabakaları sonrası belirlenecek.
   <br/>
   <br/>
   Denizli: Rakiplerimizi tanıyoruz
   <br/>
   <br/>
   Kurayı değerlendiren Milli Takım Teknik Direktörü Mustafa Denizli, rakipleri tanıdığını ve güzel bir grupta yer aldığımızı söylüyor. 'İsveç'i daha önceki Avrupa Şampiyonası elemelerinden biliyoruz. Moldova ile bu kez aynı gruptaydık. Azerbaycan'ın ise özel bir önemi var. Bu ülke Portekiz ile berabere kalarak bizim direkt olarak Avrupa Şampiyonası finallerine katılmamızı engellemişti. Ayrıca, altılı gruba düşmemiz iyi oldu. Milli maç sayısı bizi tatmin etmiyordu. Elemelerin lig hayecanı içinde olmasını istiyorduk, istediğimiz oldu'. FIFA'nın isteği doğrultusunda maçların Mart 2000'de başlayacağını belirten Denizli, elemelerden önce güçlü rakiplerle hazırlık maçları yapacaklarını, bunlardan birinin de büyük ihtimalle Brezilya olacağını ifade ediyor.
   <br/>
   <br/>
   Şükür: Rakipleri küçümsemeyelim lütfen
   <br/>
   <br/>
   2002 Dünya Kupası elemelerindeki rakiplerimizle ilgili bir değerlendirme yapan Galatasaray'ın ve Milli Takım'ın golcüsü Hakan Şükür ise 'Küçümsersek kaybeden biz oluruz' uyarısında bulunuyor. 'Türk futbolunun en büyük eksikliği, her maça aynı şekilde konsantre olunmaması. Dünya futbolunda büyük diye nitelendirilen takımlara karşı iyi oynuyoruz. Mesela, Almanya ve Hollanda'yı yeniyoruz, içeride Belçika ve Finlandiya'ya yeniliyoruz, Moldova ile berabere kalıyoruz. Birşey ispatlama çabası içinde olan takımlarla aynı grupta olmak zordur. Grupta müthiş bir mücadele yaşanacak. Dünya futbolunda artık ufak takım, büyük takım diye birşey yok'.
   <br/>
   <br/>
   Euro 2000'de Türkiye'ye dikkat
   <br/>
   <br/>
   Türkiye'yi çok yakından ilgilendiren ikinci kura ise Belçika'nın başkenti Brüksel'de çekildi. Türkiye, 10 Haziran'da başlayıp 2 Temmuz'da bitecek olan 2000 Avrupa Şampiyonası B Grubu'nda ev sahibi Belçika'nın yanı sıra İtalya ve İsveç'le çeyrek finale yükselme mücadelesi verecek. Türkiye, ilk maçını İtalya'yla 11 Haziran'da Hollanda'nın Arnhem kentinde, ikinci maçını 2002 Dünya Kupası eleme grubunda da rakibimiz olan İsveç'le 15 Haziran'da Eindhoven'da oynayacak. Büyük ihtimalle çeyrek finale çıkıp çıkmayacağımızı belirleyecek olan üçüncü karşılaşmaysa 19 Haziran'da Brüksel'de Belçika'yla oynanacak.
   <br/>
   <br/>
   Brüksel'deki kuradan sonra dünya futbol otoriteleri Türkiye'yle ilgili değerlendirmelerde bulundular. Alman futbolunun yetiştirdiği en büyük isimlerden Bayern Münih Başkanı Franz Beckenbauer, Türkiye'yi son yılların en büyük sürprizini yapan takım olarak tanımlarken, 'Ne zaman ve nereden vuracağı belli değil. Bazı kişiler Türkiye'yi ciddiye almıyor. Bana göre çok ciddiye alınması ve korkulması gereken bir ekip. Türk futbolu büyük aşama kaydetti. Kimse Türkiye'yi küçümsememeli' diyor.
   <br/>
   <br/>
   Fransız futbolunun simgesi haline gelen Michael Platini de Türk futbolunu yakından tanımadığını ancak Hakan Şükür gibi etkili ve yıldız futbolcuları izlediğini vurguluyor. 'Türkiye'yi küçümsemek saçmalık' diyen Platini, 'Bence diğer takımlar için büyük tehlike. Türk futbolunu finallerde yakından izleyeceğim. Türkiye'nin ismi artık sık sık gündeme geliyor. Hayatımda Türkiye'ye hiç gitmedim. Fakat önümüzdeki yıl Şenes Erzik'in davetlisi olarak ziyaret edeceğim' şeklinde konuşuyor.
   <br/>
   <br/>
   Brezilya ve dünya futbolunun gelmiş geçmiş en iyi futbolcusu olarak kabul edilen Pele ise Türkiye'yi tecrübesiz bir takım olarak nitelendiriyor. 'Türkiye son yıllarda büyük çıkış gösterdi fakat Avrupa Şampiyonası'nda yarı final ve final oynayacak tecrübesi yok. Belki çeyrek finale yükselebilir'.
   <br/>
   <br/>
   Denizli: A Grubu'nu istiyordum ama...
   <br/>
   <br/>
   Dünya Kupası kuralarından oldukça memnun olduğunu söyleyen Mustafa Denizli, Avrupa Şampiyonası kuralarından da memnun olduğunu söylüyor. 'Bize yabancı olmayan tanıdık takımlarla eşleştik' diyen Denizli, A Grubu'nda yer alsak daha iyi olurdu demeden de duramıyor. 'Kura çekimi sırasında A Grubu'nda yer almamızı çok istedim ama bu gruptan da memnunum. Sonuna kadar mücadele edip çeyrek finale yükseleceğiz. Son Dünya Kupası elemelerinde Belçika ile aynı grupta yer almıştık. Belçika ev sahibi ancak bizim onlarla gruptan kalan bir rövanşımız var. İsveç ise 2002 Dünya Kupası elemelerindeki rakibimiz. İtalya'yı da kulüp takımlarımızın yaptığı maçlardan gayet iyi tanıyoruz'. Denizli, Pele'nin Türkiye'yle ilgili değerlendirmesine de bir cevap veriyor: 'Uzaktan değerlendirmesi doğru olabilir. Fakat bu turnuvadan sonra inşaallah Pele'nin fikrini değiştireceğiz'.
   <br/>
   <br/>
   Rakipler temkinli mi temkinli
   <br/>
   <br/>
   Son yıllarda G.Saray ve Milli Takım'ın başarılarıyla herkesin dikkatini üzerine çeken Türkiye, rakiplere korku salmaya şimdiden başladı. İtalya, Belçika ve İsveç kamuoyu Türkiye'nin hafife alınmaması konusunda birleşirken, İtalya ve Belçika'nın teknik adamları da Tükiye'den korktuklarını açıkça ifade etmekten çekinmiyorlar. İtalya Milli Takımı'nın teknik direktörü Dino Zoff'un Türkiye'den çekinme gerekçesi tabii ki G.Saray'ın İtalyan takımlara karşı elde ettiği başarılar. 'Kulüp takımları son zamanlarda özellikle bizim takımlara karşı başarılı sonuçlar alıyor. Milan'ı, Bologna'yı eleyen G.Saray Türkiye'nin takımı. Dolayısıyla Türk Milli Takımı'ndan çekinmeliyiz. Türk futbolu büyük bir çıkış içerisinde'.
   <br/>
   <br/>
   Türkiye'den çekinen bir diğer kişiyse Belçika Milli Takımı'nın teknik direktörü Robert Waseige. Waseige'nin korkusu, son yıllardaki çıkışımızdan ve Belçika'daki seyirci sayımızdan kaynaklanıyor. 'Grubumuzda İtalya çok güçlü, İsveç'in durumu ortada. Türkiye ise iyi yolda. Bir de burada Türk seyirci sayısının çok olacağını düşünürsek işimiz hakikaten zor. Türkiye burada iyi sonuçlar alırsa durdurulması imkansız bir takım olur'.
   <br/>
   <br/>
   İsveç Milli Takımı'nın teknik sorumlusu Tommy Söderberg ise Türkiye'yi gözünde o kadar büyütmüyor. 'Biz ve İtalya grubun favorisi. Türkiye iyi fakat tecrübesiz. Tecrübesiz olması işimizi kolaylaştırıyor. Bizim için zor bir rakip değil'.
   <br/>
   <br/>
   Rakipler mercek altında
   <br/>
   <br/>
   'Avrupa Şampiyonası'nda başarılı olabilir miyiz?' sorusuna cevap vermeden evvel rakiplerimizi yakından tanımakta fayda var. Belçika ev sahipliği avantajına sahip. Nilis, Strupar, Wilmots ve Mpenza kardeşler önemli oyuncuları. 1980 Avrupa Şampiyonası'nda ikinci, 1986 Dünya Kupası'nda dördüncü olan Belçika futbolu son yıllarda düşüş içerisinde. Fransa 98'de ilk turda elenen Belçika, ev sahipliği yapacağı bu şampiyonada çıkış arayacak. Bir diğer rakibimiz İsveç grup birincisi olarak şampiyonaya katılıyor. Ev sahipliği yaptığı 1992 Avrupa Şampiyonası'nda yarı final oynadı, 1996 Avrupa Şampiyonası ve 1998 Dünya Kupası'na katılma başarısı gösteremedi. Anderson, Zetterberg, Ingesson, Osmanovski ve Petterson önemli isimleri. İtalya ise herkesin favorisi. Şampiyonaya grup birincisi olarak katılıyor. 3 kez dünya şampiyonu, bir kez de Avrupa şampiyonu olan güçlü İtalya'nın önemli isimleriyse şunlar: İnzaghi, Del Piero, Albertini, Maldini, Vieri, Peruzzi, R. Baggio ve Cannavaro.
   <br/>
   <br/>
   Peki, Türkiye başarılı olabilir mi? Olabilir. Bizim de Avrupa'nın yakından takip ettiği Hakan Şükür'ümüz, Rüştü'müz, Sergen'imiz ve Emre'miz var. Geçmişten ders alıp arka arkaya oynayacağımız maçlara iyi konsantre olursak şu anki halimizle başa çıkamayacağımız takım yok. Üstelik seyirci avantajımız da var. Rakiplerin korkusu da bu yüzden. Bu şampiyona Türk futbolu için bir dönüm noktası. Türkiye, Waseige'nin korkularını haklı çıkarmak için başarılı olmak zorunda.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5653-ne-hindiyiz-ne-lokum.html), [web.archive.org (arşiv bağlantısı)](http://web.archive.org/web/20140427161625/http://www.aksiyon.com.tr:80/aksiyon/haber-5653-ne-hindiyiz-ne-lokum.html)
