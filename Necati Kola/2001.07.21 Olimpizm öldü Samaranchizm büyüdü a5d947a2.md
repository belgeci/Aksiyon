# Olimpizm öldü, Samaranchizm büyüdü

*Necati Kola 2001.07.21*

<div>
 <p class="baslik">
 </p>
 <p class="spot">
  Modern olimpiyatların kurucusu Coubertin'in felsefesiyle, tam  21 yıl IOC'nin patronluğunu yapan Samaranch'ın felsefesi  arasında dağlar kadar fark var. İlk yıllarda amatörlük, katılım ve yarışma önemliydi. 80'li yıllardan itibaren ise bu durum tersine  döndü. Olimpiyatlar; para, profesyonellik, doping, ticaret, siyaset,  reyting ve ünlü markalarla birlikte anılır oldu
 </p>
 <p class="metin">
 </p>
 <p class="metin">
  Temeli M.Ö. 6. asra kadar uzanan olimpiyat oyunlarında birinci olan sporcuya, barışı sembolize eden zeytin dalı veriliyordu. Fransız Coubertin'in modern olimpiyatları 1896 yılında kurmasından sonra şampiyon sporcuya altın madalya verilmeye başlandı; fakat bu, dünyanın en büyük spor organizasyonunun tek maddi tarafıydı. Daha önceki olimpiyatlarda olduğu gibi modern olimpiyatlarda da önemli olan amatörlük, katılım ve yarışmaydı. Temel felsefe, 'Daha güçlü, daha hızlı, daha yükseğe' sloganını tabii kuvvetle gerçekleştirmeye çalışmaktı. Profesyonelliğe kesinlikle yer yoktu ve üzerinde herhangi bir marka bulunan sporcu yarışmalara alınmıyordu. Mesela, 1948 Londra Olimpiyatları'nda altın madalya kazandığı için kendisine ödül olarak ev verilen ünlü güreşçimiz Yaşar Doğu, artık profesyonel sayıldığı için 1952 Helsinki Olimpiyatları'na katılamamıştı.
 </p>
 <p class="metin">
  Samaranch geldi, olimpiyat ticarileşti
 </p>
 <p class="metin">
  Amatörlük ön planda olduğu ve olimpiyatlar henüz sektör haline gelmediği için bu büyük organizasyona ülkeler fazla talip olmuyordu. Bu nedenle olimpiyatları Amerika Birleşik Devletleri, Sovyetler Birliği, İngiltere, Fransa, İtalya ve Almanya gibi ülkeler güç gösterisinde bulunmak için düzenliyorlardı. Esasında bir sanayici olan fakat politik yönünün de kuvvetli olması nedeniyle uzun yıllar Moskova Büyükelçiliği görevinde bulunan İspanyol Antonio Samaranch'ın 1980 Moskova Olimpiyatları sırasında IOC Başkanı olmasıyla olimpizm felsefesi değişime uğramaya başladı. Artık olimpiyat oyunları her geçen gün daha da ticarileşiyor ve bütün ülkelerin talip olduğu bir sektör haline geliyordu. Bunda televizyonun da çok büyük etkisi oluyordu tabii.
 </p>
 <p class="metin">
  Doping, para, rekor...
 </p>
 <p class="metin">
  Samaranch'tan sonra önemli olan katılmak değil, kazanmak olunca olimpiyat oyunlarında televizyonların, sponsorların ve dopingin etkinliği hızlı bir şekilde artmaya başladı. Herkes kazanmak, daha çok kazanmak istiyordu. Büyük sermaye grupları sponsor olabilmek için, sporcular şampiyon olabilmek için, televizyonlar reyting için, ülkeler de bayrağını göndere çektirebilmek için mücadele ediyordu. IOC ise bir sporcunun başka bir ülke adına yarışmasına izin veriyor, dopingle mücadele konusunda da geç kalıyordu. Ve maalesef ki rekorların bir kısmı dopingli sporcular tarafından kırılıyor ve yine maalesef ki bu rekorlar tescil ediliyordu. Şimdilerde IOC çevrelerinde, dopingle gerektiği gibi mücadele edilmediği o dönemdeki rekorların iptal edilmesi tartışılıyor.
 </p>
 <p class="metin">
  Ticari açıdan zarar etmeyen ilk olimpiyat da Samaranch dönemine denk geldi. 1984 Los Angeles Olimpiyatları, televizyon ve reklam girdilerinden dolayı gelir— gider dengesini kuran ilk organizasyon oldu. Artık bu büyük organizasyona talip olan kent sayısı artıyordu. Antonio Samaranch, göreve geldikten sonraki ilk olimpiyat oylamasında memleketi lehine lobi çalışmaları yaptı ve 1992 Olimpiyatları Barcelona'ya verildi. 1988 Seul Olimpiyatları kâra geçen ilk organizasyon olmuştu ama Barcelona Seul'ü solladı. Sebep, profesyonel sporculara ilk kez izin verilmesiydi. Mesela, daha önceki olimpiyatlara katılmalarına kesinlikle izin verilmeyen NBA yıldızları, ilk kez Barcelona'da yarışmalara katıldılar. Bunca olandan sonra garip olan bir örnek var. Bütün branşlarda profesyonel sporcular olimpiyatlara katılırken, boks istisna tutuluyor. Mesela, dünya şampiyonu boksörümüz Sinan Şamil Sam, 1999 Dünya Şampiyonası'ndan sonra profesyonel olup Almanya'nın yolunu tuttuğu için Sydney 2000 Olimpiyatları'na katılamadı.
 </p>
 <p class="metin">
  Rüşvet ve skandal diz boyu
 </p>
 <p class="metin">
  Olimpiyatlar ticari bir boyut kazanınca talip olan kentlerin sayısı da, IOC üyelerine verilen rüşvetler de hızla arttı. Dört yıl öncesine kadar aday kentlerin lobicilik faaliyeti adı altında IOC üyelerine rüşvet teklif ettikleri biliniyordu ancak hemen her kent bu tür girişimlerde bulunduğu için 'Kral çıplak' diyen çıkmıyordu. Samaranch dönemindeki yolsuzlukların iplik yumağı gibi sökülmesini, 2002 Kış Olimpiyatları'nı Salt Lake'in kazanmasını sağlayan ABD Olimpiyat Komitesi Başkan Yardımcısı Dave Johnson'un yasak ilişkide bulunduğu ve sonra da terk ettiği bir kadın sağladı. IOC eski Asbaşkanı İsviçreli Marc Hodler'ın, Salt Lake'in üyelere 100'er bin dolar ve çocuklarına 400 bin dolar burs verdiğini doğrulayarak işin içine Atlanta 96, Nagano 98 ve Sydney 2000'i dahil etmesi olimpizmi temelden sarstı ve aday kentlerin kaz gelecek yerden tavuğu esirgemedikleri ortaya çıktı.
 </p>
 <p class="metin">
  Bu açıklamalardan sonra Salt Lake'den rüşvet aldıkları belirlenen Malili Maline Keita, Ekvatorlu Agustin Arroyo, Kenyalı Charles Mukora, Sudanlı Abdel Gadir, Şilili Sergio Santander ve Kongolu Jean Claude Ganga'nın üyelikten ihraç edilmeleri kararlaştırıldı. Salt Lake'den 2 bin dolar değerinde tabanca (150 dolardan pahalı hediye almak ve vermek yasak) aldığı söylenen IOC Başkanı Samaranch da söylentileri doğruladı ancak tabancanın rüşvet değil, hediye olduğunu belirterek istifa etmedi.
 </p>
 <p class="metin">
  Samaranch Sydney'e ses çıkarmadı
 </p>
 <p class="metin">
  Salt Lake'deki yolsuzlukların benzeri, 1998 Kış Olimpiyatları'nı organize edecek olan Japonya'nın Nagano kentinde de patlak verdi. Bazı üyelere rüşvet verildiği ve geyşa sunulduğu iddia edildi. Ardından Sydney 2000'deki yolsuzluklar da ortaya saçıldı. 1997 yılında Monte Carlo'da yapılan oylamada Pekin'e karşı 45—43 üstünlük sağlayan Sydney'in, oylamadan bir gün önce Kenyalı ve Ugandalı iki üyeye toplam 70 bin dolar rüşvet verdiği iddia edildi. Avustralya Olimpiyat Komitesi Başkanı John Coetes, bu iddiaları doğrulayarak 'Ancak bu sadece her iki ülkede sporu finanse etmek içindi. Bu para rüşvet niteliği taşımıyordu' dedikten sonra 'Sadece biz vermedik. Diğer adaylar belki de bizden daha fazla verdi' diyerek  yolsuzluklara yeni bir boyut kazandırdı. John Coetes, 'Atlanta 96 adaylık komitesi de oy satın almak için seferberlik başlatmıştı, fakat hep hasır altı edildi. 1992 Barcelona ve 1988 Seul Olimpiyatları'nda da öyle. Rüşvet şimdiye kadar gelenek haline gelmişti. Herkes şimdi uyandı' şeklinde konuşarak suçlarını azaltmaya çalıştı. Bu itiraflara rağmen 2000 Olimpiyatları'na az bir süre kaldığı için Sydney'in evsahipliği iptal edilmedi.
 </p>
 <p class="metin">
  Son skandal: Pekin 2008
 </p>
 <p class="metin">
  1980 yılında Moskova'da bayrağı devralan ve yine Moskova'daki IOC Genel Kurulu'nda başkanlığı bırakan Antonio Samaranch'ın son icraatı ise 2008 Olimpiyat Oyunları'nın Pekin'e verilmesi oldu. Oysa Çin, insan hakları ihlalleriyle sürekli dünya gündeminde idi. Çin aleyhtarı Tibetliler'in sürekli gösteri yapmasına rağmen bu ihlaller IOC'nin gündemine kesinlikle gelmedi. Çünkü, 1 milyar 250 milyonluk nüfusuyla Çin, dünyanın en büyük pazarıydı. Üstelik aç olan bir pazardı. Olimpiyatları finanse eden Coca— Cola ve McDonalds gibi büyük sermaye grupları, evsahipliğinin ısrarla Pekin'e verilmesini istiyorlardı. Sonuçta istenen oldu ve geçtiğimiz hafta yapılan oylamada 2008 Olimpiyatları Pekin'e verildi. Pekin, rakipleri Paris, Toronto, İstanbul ve Osaka'ya çok büyük fark attı. Bu sonuçla Çin'in globalleşme süreci de hızlanmış oldu.
 </p>
 <p class="metin">
  Rogge: Bayrağı daha ileriye götüreceğim
 </p>
 <p class="metin">
  Olimpizm ruhunu öldürücü icraatlara imza atan Samaranch'ın Moskova'daki IOC Genel Kurulu'nda 21 yıllık görevini bırakmasından sonra yeni başkan belli oldu. Samaranch'a yakınlığıyla bilinen Belçikalı Jacques Rogge, beş adayın arasından sıyrılarak IOC'nin koltuğuna oturdu. Görevini eski başkandan devraldıktan sonra kısa bir teşekkür konuşması yapan Rogge, 'Bana bu görevi veren herkese teşekkür ederim. Hedefim, Samaranch'tan aldığım bayrağı daha da ileriye götürmek' dedi.
 </p>
 <br/>
 <center>
  <a class="anaorta" href="http://web.archive.org/web/20020329153211/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/346/spor/1.htm), [web.archive.org (arşiv bağlantısı)](http://web.archive.org/web/20020329153211/http://www.aksiyon.com.tr:80/2001/346/spor/1.htm)
