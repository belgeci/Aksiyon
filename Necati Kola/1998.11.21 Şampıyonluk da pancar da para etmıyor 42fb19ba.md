# Şampıyonluk da, pancar da para etmıyor

*Necati Kola 1998.11.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mahmut Demir... Şimdilerde aşağı yukarı her Amasyalının 'Bizim şampiyon' diye gurur duyduğu bir Anadolu delikanlısı.
  </font>
 </div>
 <div id="newsText">
  <font class="detail-text">
   Pehlivan bir babanın oğlu olarak 1969 yılında Suluova'nın Dereköy kasabasında doğdu. Babası gibi pehlivan olmayı kafasına koyunca, Amasya asfaltına ininceye kadarki yedi kilometrelik çamurlu yol ona vız geldi. Bu yolu hergün gidip gelen Mahmut Demir, Amasya'daki güreş idmanlarını yeterli görmeyip dağlarda kütüklerle antrenman yaptı, emeğinin karşılığını da Türkiye'ye çok sayıda altın madalya kazandırarak aldı. Bir zamanlar Amasya Tankı olarak da anılan Demir'in 13 yıllık güreş hayatı boyunca 15 Türkiye, 1 Balkan, 5 Avrupa, 1 Akdeniz, 3 Dünya, 1 Olimpiyat ve 1 de Cihan şampiyonluğu var. Herkes onu, her şampiyon oluşunun ardından duygu seline kapılıp hüngür hüngür ağlamasından ziyade, 1994 yılında İstanbul'da düzenlenen Dünya Şampiyonası'nın final müsabakasında ABD'li rakibini yendikten sonra üstüne oturup sevinç çığlıkları atmasıyla tanıyor.
   <br/>
   <br/>
   Gözümüzden kaçan ufak tefek biri olsa...
   <br/>
   <br/>
   Mahmut Demir, güreşi oldukça genç ve başarılı olduğu bir dönemde bıraktıktan sonra memleketi Amasya'ya dönerek 107 bin üyeli Pancar Ekicileri Kooperatifi'nin başkanı seçilerek memleketine hizmet etmeye başladı. Sonra Amasya Şeker Fabrikası'nın, daha sonra da Suluova Et ve Balık Kurumu'nun özelleştirilmesiyle kurulan PanEt Et ve Balık Kombinası'nın Yönetim Kurulu Başkanı oldu. Minder dışında da başarılı olan Mahmut Demir'le ne zamandır görüşmek istiyorduk ama İstanbul'dan epey uzakta olması bu isteğimizi sürekli erteletiyordu. Tez elden görüşmemizi gerektiren vesile, Cumhuriyetin 75. yılı nedeniyle hazırladığımız özel sayıda sporu ve güreşi değerlendirirken onu gözümüzden kaçırışımız oldu. Onun gibi cüsseli ve başarılı bir güreşçi nasıl gözden kaçırılabilir ki?
   <br/>
   <br/>
   Cumhuriyet özel sayısının piyasaya çıktığı gün telefondaki ses Mahmut Demir'in sesiydi. 'Beni tanıdın mı?' diyerek başladı konuşmasına. Nasıl tanımam ki. 'Peki, niye aradığımı biliyor musun?' diye devam etti. Dergi basıldıktan sonra ondan bahsetmediğimin farkına vardığım için niye aradığını anladım ve özür diledikten sonra kendisiyle görüşmek üzere Amasya'ya geleceğimi söyledim.
   <br/>
   <br/>
   İyi ki güreşi erken bırakmışım
   <br/>
   <br/>
   Amasya'da Mahmut Demir'le buluşmadan önce küçük bir kamuoyu araştırması yaptık; 'Mahmut Demir'i nasıl bilirsiniz?' diye. Hemen herkes, 'Bizim şampiyonu mu soruyorsunuz?' dedikten sonra bir kötülüğünü görmediğini söyledi. Daha sonra Mahmut Demir'le makamında görüştük ve uzunca bir sohbet ettik.
   <br/>
   <br/>
   Önce, güreşi oldukça genç ve başarılı bir dönemde bırakmasının sebeplerini anlattı. Birinci sebep, işi zirvede bırakmakmış. İkincisi ise güreşin ağır bir spor olmasıymış. Çok yıpratmış Demir'i. Bir de hak ettiği değeri görememiş kamuoyundan, medyadan ve devletten. 'Bu bütün amatör sporcular için geçerli' diyor ve devam ediyor: 'Bir sefer de şampiyon olsanız, bin sefer de şampiyon olsanız değişen birşey yok. Türk bayrağını birçok kez göndere çektirdim, sıradan bir futbolcu kadar bile değerim olmadı. Futbolda küçük bir başarı göklere çıkarılıyor, bizim başarıları ise kimse görmüyor. Bu şuna benziyor: Bir tavuk bir yumurta çıkarır, ortalığı birbirine katar; bir at kısrak doğurur, hiç sesi çıkmaz. Yatağımda rahat yatamıyorum. Her tarafım ağrıyor. İyi ki güreşi erken bırakmışım'.
   <br/>
   <br/>
   Gülay Atığ beni de dolandırdı
   <br/>
   <br/>
   Bir taraftan hak ettiği değeri görememenin üzüntüsüyle kahrolan Demir, bir taraftan da kendilerini kullanan siyasilere sitem ediyor: 'Şampiyon olduktan sonra bize ev, araba, arsa vaadinde bulunarak basın önünde şov yapan, başta Şişli eski Belediye Başkanı Gülay Atığ olmak üzere, birçok belediye başkanı verdiği sözde durmadı'. Siyasilere silah dayayıp zorla birşey istemediklerini de belirten Demir, 'Siyasilerin bize borcu yoktu ama basını da çağırıp kendilerini sanki bize ev, araba, arsa vermiş gibi göstermelerinin de bir alemi yoktu. Onlar bizi siyasi malzeme olarak kullandılar. Ben buna çok kızıyorum' diyerek kızgınlığını ifade ediyor.
   <br/>
   <br/>
   Hamza güreşçi mi, federasyon başkanı mı?
   <br/>
   <br/>
   Güreşi bırakma nedenlerini konuştuktan sonra sıra, güreşte niçin bir düşüş yaşandığını konuşmaya geliyor. Bu yıl yapılan serbest ve grekoromen dünya şampiyonalarında güreşçilerin başarılı olamamasını değerlendiren Şampiyon, başarısızlığın faturasını federasyona kesiyor: 'Şampiyonaya bir ay kala antrenör değiştireceksiniz, sekiz yıl dünya güreşinden uzak kalan Fevzi Şeker'i takımın başına getireceksiniz. Yıllardır güreşin bayraktarlığını yapan Muharrem Atik'e görev vermeyeceksiniz; Yakup Topuz, Mücahit Ahıskalıoğlu, Avni Tarhan gibi isimleri kulüplere hapsedeceksiniz. Güreşimiz tabii ki geri gider'.
   <br/>
   <br/>
   Başarısızlığın sebeplerini sayarken Milli Takımlarda abilik yapacak güreşçi kalmadığına da değiniyor Mahmut Demir. Ona göre Turan Ceylan, Sebahattin Öztürk, Ali Kayalı, Kenan Şimşek gibi isimler bir anda güreşi bırakınca bocalama başlamış. Bir de rekabetin olmaması kaliteyi düşürüyor tabii ki: 'Aynı kilodaki güreşçiler kendi aralarında anlaşıyorlar, şu şampiyonaya sen git, şu şampiyonaya ben gideyim diye. O zaman seni kim sıkıştıracak, kim kamçılayacak? Bizim zamanımızda böyle değildi. Bizi zorlayan üç dört tane sporcu vardı ve başarılı oluyorduk. Mesela şimdi Hamza Yerlikaya'nın alternatifi olmadığı için şımarıyor. Antrenör mü, sporcu mu, federasyon başkanı mı olduğu belli değil. Nitekim, son dünya şampiyonasında dereceye bile giremedi'.
   <br/>
   <br/>
   Hizmet de bir çeşit siyaset
   <br/>
   <br/>
   Mahmut Demir'in, başarılı bir sporcu olmanın yanısıra başarılı bir siyasetçi olmak gibi bir hayali de vardı küçükken. Acaba, Demir siyasete ne zaman atılacak? Şu anda bir hizmet yarışının içinde olduğunu söylüyor ve bunu da bir çeşit siyaset olarak tarif ediyor: 'Başında bulunduğum üç tane şirket var: Amasya Şeker Pancarı Üreticileri Kooperatifi, Pan Et Et ve Balık Kombinesi ve Amasya Şeker Fabrikası. Ben yapacağımız her işe siyasi gözle bakıyorum. Belki biz siyasi parti bazında siyaset yapmıyoruz ama içinden yetiştiğimiz insanlara ve memlekete hizmet etmemiz bana göre bir siyaset'.
   <br/>
   <br/>
   Türkiye'nin içinde bulunduğu durumu flu olarak nitelendiren Demir, parti bazında siyaset yapmayı şimdilik düşünmüyor. Beğendiği bir parti yok. Günler ne getirir, ne götürür onu da bilemiyor. On beş sene önce böyle kuruluşların başına geçeceğini düşünmediğini belirtiyor ve 'Bu Allah'ın bir takdiri. Nasip kısmet meselesi' diyor.
   <br/>
   <br/>
   Kooperatifte taraftarlık kalmadı
   <br/>
   <br/>
   Pancar Ekicileri Kooperatifi'nin başına geçtikten sonra icraatları neler olmuş mesela? Taraftarlığı kaldırmış Demir. 'Bizim için iktidar, muhalefet anlayışı seçim günü başlar, seçim günü biter. Bize oy verene de vermeyene de eşit şekilde davranıyoruz, ayrım yapmıyoruz' diyor ve 'Aslında ülkenin de aynı şeyleri yapması lazım' diyerek bu meselenin altını çiziyor: 'Bu bana oy verdi hizmet götüreyim, şu bana oy vermedi hizmet götürmeyeyim anlayışı yanlış. Biz oy vermeyenlere daha çok eğiliyoruz ki gelecek seçimde bizi desteklesinler. Üyelerimize, siyasi görüşüne bakmadan, bölge ayrımı yapmadan eşit davranıyoruz'.
   <br/>
   <br/>
   Pancar ve şekerden sonra et
   <br/>
   <br/>
   Mahmut Demir başa geçtikten sonra kooperatifi yüzde 500 oranında kâra geçirmiş. Hem de 107 bin üyeye tarım aleti, ilaç ve gübreleri altı ay vadeli ve faizsiz sattığı halde. Türkiye ekonomisinin en kötü olduğu bir dönemde kooperatifi geçmiş yıllara göre yüzde 500'lük bir kâra geçirmiş olduğu için mutlu mu mutlu. Demek ki doğru yoldayız, diyor ve kendini tutamayarak devam ediyor: 'Şeker fabrikasının kapısını sonuna kadar halka açtık. Kooperatifin kapıları bu kadar açık değildi, sonuna kadar açtık. Halka değer vererek, malının da değerli olduğunu söylemeye çalıştık. Suluova Et Balık Kurumu'nu satın alarak Pan Et Et ve Balık Kombinesi'ni kurduk. Atıl vaziyetteki kurumu, yılda 60 bin baş hayvan kesilir hale getirdik. Çevre ilçe ve illere satış mağazaları açarak 36 çeşit et ürününün satışına başladık. Pan Et'in sesini önce bölgeye, sonra da Türkiye'ye duyuracağız'.
   <br/>
   <br/>
   Şeker politikamız yanlış
   <br/>
   <br/>
   Konuştukça pancar, şeker, et ve çiftçiye dair birçok şey öğreniyoruz şampiyondan. Türkiye'de en çok ezilen kırsal kesimdeki çiftçilermiş. 'Bu insanların sosyal hakları yok. Varsa bir BağKur'ları var. Sağlık garantileri, eğitim garantileri, sigorta garantileri yok' diyor ve bölgedeki çiftçilerin hepsinin pancardan geçimini sağladığını belirtiyor. Demir'e göre Türkiye'deki şeker politikası yanlış olduğu için olan üreticiye ve tüketiciye oluyor. Kazanan ise tüccar.
   <br/>
   <br/>
   Şeker Kanunu çıkması lazım, diyor Demir. Sebebini de şöyle açıklıyor: "Hükümetler seçim öncesinde çiftçiyi memnun edebilmek için pancar fiyatlarını yükseltiyorlar. Şekere ise aynı oranda zam yapmıyorlar. Biz kooperatif olarak üretici, şeker fabrikası olarak sanayici, halk olarak da tüketiciyiz. Aslında hem üretici, hem sanayici, hem de tüketici olmak yanlış. Ama biz isteyerek veya istemeyerek bu üç işi de yapıyoruz. Şeker politikası değişmeli. Ya pancar fiyatlarını kooperatiflerin belirlemesi, ya da devletin pancara da şekere de aynı oranda zam yapması lazım. Bir de kaçak olarak Türkiye'ye sokulan şekerlerin önlenmesi lazım. Şu anda stoklarda 2 milyon ton civarında şeker var. Önümüzdeki sene pancar ekilmese stoklardaki şekerler Türkiye'yi bir sene idare eder. Dünya borsalarında şekerin fiyatı bizden daha ucuz olduğu için ihracat da yapamıyoruz."
   <br/>
   <br/>
   Şu anda Türkiye'deki bütün şeker fabrikaları sıkıntıdaymış. Yanlış şeker politikası nedeniyle çiftçiye pancar bedelleri zor ödenecekmiş. Şekeri üç dört ay vadeli satmak zorundalarmış ve bundan da Amasya Şeker Fabrikası'nın kaybı 4 trilyon civarında olacakmış. Şu andaki durumdan da en fazla para kazanan ise aradaki tüccarmış.
   <br/>
   <br/>
   Amasya gezisinden ve Mahmut Demir ile sohbetten çıkardığımız sonuç şu: Spor yapın ama kendinizi incitmeyin, pancar ekin ama geçiminizi ona bağlamayın.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=4410), [web.archive.org (arşiv bağlantısı)](http://web.archive.org/web/20130710001602/http://www.aksiyon.com.tr:80/aksiyon/newsDetail_getNewsById.action?newsId=4410)
