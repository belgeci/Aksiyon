# Basketbol hoş, salonlar boş

*Necati Kola 1997.11.08*

<div class="pNewsDetailMainContent ctx_content" itemprop="articleBody">
 'Varoşlar ne zaman basketbola ilgi göstermeye başlarsa, sanat ve kültür programları da o zaman reyting yapmaya başlayacak; abuk sabuk, uçuk kaçık ve açık saçık programlar seyirci bulamayacak'. Tam bir basketbol hastası olan Spor Yazarı İsmet Badem bu teorisinde ne derece haklı pek bilemiyoruz ama Televole gibi programların reyting kulelerinin yüksek olduğu şu günlerde basketbol salonlarının boş olduğu bir gerçek. Potada başarı grafiğimiz sürekli yükselmesine ve basketbol spor sayfalarında zayi ilanlarından daha büyük yer almaya başlamasına rağmen seyirci sayısının arttığını söylemek mümkün değil. Salonların tıklım tıklım dolduğu Avrupa müsabakalarında da seyircilerin otobüsle taşındığını ve maçların bedava olduğunu göz önüne aldığımızda şu soruyu sormadan edemiyoruz: Acaba insanlar, özellikle İstanbul'da, basketbol salonlarından niçin uzak duruyorlar? Yoksa, İstanbul'un global bir köy haline gelmesi ile salonların boş olması arasında birebir bir paralellik mi var?
 <br>
  <br>
   Lütfi Kırdar nostaljisi
   <br>
    <br/>
    Harbiye'deki Cemal Reşit Rey Konser Salonu ve Muhsin Ertuğrul Tiyatrosu'nun hemen yanında bulunan ve Taksim'e de oldukça yakın olan Lütfi Kırdar Spor ve Sergi Sarayı'nın yıkılarak konferans salonuna dönüştürülmesi gürültü koparmış, basketbola darbe vurulacağı iddiaları ortaya atılmıştı. İstanbul takımları bütün maçlarını burada yapar, salon ailecek basketbol izlemeye gelen insanlarla dolardı. İddialara göre, Lütfi Kırdar'ın konferans salonuna dönüştürülmesi bu insanları basketboldan uzaklaştıracak, buranın müdavimleri başka salonlara gitme zahmetinde bulunmayacaktı. Sürekli büyüyen İstanbul'da kültürel ve sosyal faaliyetler şehrin merkezi yerlerinde yoğunlaşırken basketbol salonları bu merkezlerden uzaklaştırılamazdı. Bu sese kulak asılmadı. Koskocaman Abdi İpekçi Spor Salonu yapılmıştı ve basketbolun merkezi orası olacaktı. Fakat seyirci gidecek miydi acaba?
    <br/>
    <br/>
    Abdi İpekçi bomboş
    <br/>
    <br/>
    A. İpekçi Spor Salonu, siyasi parti kongrelerinin dışında, Efes'in Avrupa kupalarında elde ettiği başarılarla dolmaya başladı. Daha sonra da Ülker'in... Seyircilerin özel otobüslerle taşındığını da unutmamak lazım bu arada. Lig maçlarında ise oyuncuların yakınlarından başka seyirci görmek zor Abdi İpekçi'de. Efes Menejeri Engin Özerhun A. İpekçi'ye maç izlemeye gidene basketbola katkılarından dolayı özel plaket vermek lazım, diyor. Seyirci Abdi İpekçi'ye niçin gitmiyor? Özerhun'a göre basketbolun dışında sunduğu bir sosyal aktivite yok. Sosyal ve kültürel canlılığın olduğu merkezlerden uzak ve ulaşım problemi var. Beden Terbiyesi'nin elinde bulunması da ayrı bir dezavantaj. Burası özelleştirilmeli ve çok yönlü hale getirilmeli. Basketbol Federasyonu'nun da Basketbol Vakfı adına bu yönde girişimleri var ama bir sonuç alınabilmiş değil henüz.
    <br/>
    <br/>
    Federasyon, Abdi İpekçi'den önce Büyükşehir Belediyesi'ne ait 2 bin 500 kişilik Akatlar Spor Kompleksi için aynı girişimde bulunmuş ama Belediye kamu hizmeti sunan bir tesisi özelleştiremeyiz diyerek kabul etmemiş. Büyükşehir Belediyesi Spor A.Ş. Genel Müdürü Mehmet Atalay, 'Federasyon isterse Akatlar'a lig maçlarını verebilir. Biz de seve seve kabul ederiz. Ancak kamu hizmeti gören tesisi tamamen federasyona tahsis edemeyiz' diyor.
    <br/>
    <br/>
    Lig maçlarını Abdi İpekçi'de oynayan Ülker'in menejeri Lütfi Arıboğan da ulaşım probleminden şikayetçi. Bu problemi aşmak için seyirciyi servisle taşıyoruz, diyor. Ayrıca, tesisleri bakımlı hale getirmek ve farklı aktiviteler sunmak lazım. Ülker, lig maçlarındaki seyirci problemini aşmak için Ülker Sitesi'ne yakın olan Büyükşehir Belediyesi'nin yeni yaptırdığı Alibeyköy Spor Salonu'nu kiralamayı düşünüyor şu günlerde. Arıboğan, Lütfi Kırdar'ı anmadan da edemiyor: Orada seyirci problemimiz olmazdı.
    <br/>
    <br/>
    Ahmet Fetgeri: Seyirci, dön geri
    <br/>
    <br/>
    Geçen yıl Beşiktaş Galatasaray maçının evsahipliğini yapan Fulya'daki Ahmet Fetgeri Spor Salonu'nun bin kişilik tribünleri, iki ezeli rakibin karşı karşıya geliyor olmasından ötürü futbol seyircisiyle dolmuştu. Maç başlar başlamaz oyuncular da kaymaya, düşmeye başladı. Paspasçı çocuklar ikide bir sahaya girip zemini siliyorlardı ama oyuncuların kaymalarını önleyemiyorlardı. Bir taraftan yağmur nedeniyle çatılar akarken, bir taraftan da seyircilerin nefesiyle ısınan salonun havalandırmasının olmaması oyuncuların aşırı terlemesine yol açıyor, yere düşen ter damlaları kaymaya sebebiyet veriyordu. Hakem, ilk yarının sonlarına doğru oyuncuların durumuna daha fazla dayanamayıp maçı tatil etti. Federasyon da maçın kaldığı yerden Abdi İpekçi Spor Salonu'nda devam etmesine karar verdi. Bu maç, ertesi günkü gazetelerde 'İki salonlu maç Cimbom'un' şeklinde yer aldı.
    <br/>
    <br/>
    Beşiktaş Kulübü, ismini bir tesise vererek Ahmet Fetgeri'yi yad etmek istemişti ama böyle bir tesise onun ismini vererek hiç de iyi etmemişti. Beşiktaş, standartlara uygun olmayan bu salonda lig maçlarını oynamaya devam ediyor (Ülker'i ve Efes'i bu salonda yendi). Basın tribünü olmadığı gibi sahanın çizgileriyle salonun duvarı arasında yarım metrelik bile bir boşluk yok. Pota altında fotoğraf çekmeye çalışan basın mensuplarıyla oyuncular zaman zaman çarpışıyorlar. Bazen de ikili mücadelelerden sonra oyuncular kendilerini duvarda buluyorlar. Kısacası salon, sağlık ve spor açısından uygun değil. Böyle bir salon Beşiktaş gibi bir kulübe yakışmıyor ayrıca. Fenerbahçe'nin maçlarını oynadığı Kadıköy'deki Caferağa ve Maslak'taki İTÜ Spor Salonu'nu da bu kategoride değerlendirmek mümkün. Salonların kötü durumu oyuncuların performanslarını da olumsuz yönde etkiliyor. Devlet içinde devlet olduğunu ilan eden Fenerbahçe'nin kendine ait doğru dürüst bir salonunun olmaması ayrıca eleştiri konusu.
    <br/>
    <br/>
    Ayhan Şahenk hoş, tribünler boş
    <br/>
    <br/>
    Efes, Galatasaray ve Darüşşafaka'nın kullandığı Maslak'taki Ayhan Şahenk Spor Salonu'nun yerini çoğu İstanbullu bilmiyor. Sarıyer yolunun beşyüz metre içerisinde bulunan bu salona hele hele akşam saatlerinde ulaşmak oldukça zor. Ulaştığınız takdirde de arabanızı park etme probleminiz var. Girişteki arabaların yoğunluğuna bakıp salonun tıklım tıklım dolu olduğunu düşünüyorsunuz. Epey uğraştan sonra arabanızı biryerlere park edip içeriye girdiğinizde tribünlerin yarısının boş olduğunu görmeniz moralinizi bozuyor. Mevcut seyircilerin yarısı da hemen yanında bulunan Darüşşafaka Lisesi'nin yatılı öğrencileri. İki bin kişilik Ayhan Şahenk Spor Salonu, küçük olmasına rağmen son derece modern bir salon. Salonun dekorasyonu, koltukların renkleri seyirciyi cezbediyor, oyuncuları da ateşliyor. Efesli Mirsad Türkcan, Ahmet Fetgeri'de oynamakla Ayhan Şahenk'te oynamak arasında dağlar kadar fark var, diyor. Maç saatleri İstanbul trafiğine göre ayarlanıp, park problemi de halledilirse lig maçlarında tribünlerin dolacağından kimsenin şüphesi yok.
    <br/>
    <br/>
    Evet, insanların basketbol salonlarından uzak durmalarının nedenini araştırdığımızda çok çeşitli nedenlerin olduğunu öğreniyoruz: Salonlar merkezi yerlere uzak, ulaşım ve park problemleri var, salonlar bakımsız, maç saatleri uygun değil, salonların olduğu yerlerde sosyal ve kültürel faaliyetler yok... Çözüm? Salonlar özelleştirilecek, kulüpler kendi salonunu kendi yapacak (özellikle Beşiktaş, Fenerbahçe ve Galatasaray), maç saatleri trafiğe göre ayarlanacak ve tüp geçidin bir an evvel bitirilmesi beklenecek.
    <br/>
   </br>
  </br>
 </br>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-3169-38-basketbol-hos-salonlar-bos.html), [web.archive.org (arşiv bağlantısı)](http://web.archive.org/web/20151125154231/http://www.aksiyon.com.tr/aksiyon/haber-3169-38-basketbol-hos-salonlar-bos.html)
