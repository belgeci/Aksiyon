# Allah Allaaah İllallaaah!

*Necati Kola 1995.07.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kiminiz Rumeli'den geldi, kiminiz Anadolu'dan, Hepiniz doğdunuz ayrı ayrı anadan, Pehlivanların yardımcısıdır hazreti yaradan, Allah Allaaah illallaaah! Muhammedürrasülullah, Genç Türk aslanlarına alkışlarla diyelim maşaallah. Vur davulcu, Allah derman versin!
  </font>
 </div>
 <div id="newsText">
  <font class="detail-text">
   Yağlı güreş; müzikli bir spor olmasıyla, dini ve milli duyguların ağır basmasıyla diğer sporlardan farklılık arz eder. Seyirciyi ve pehlivanları coşturmak için dörtlükler sıralanır ilk önce, arkasından ilave edilir: Allah Allaaah illallaah, Muhammedürrasülullah, genç Türk aslanlarına alkışlarla diyelim maşallaah! Bu nakaratla dini ve milli duygular ön plana çıkarılır, 'Vur davulcu, Allah derman versin' dendikten sonra da, pehlivanlar başlar peşreve, vurur davullar, susmaz güreş bitene kadar.
   <br/>
   <br/>
   Tarihi güreşleri takip etmek istediğinizde Kırkpınar heyecanı, bulunduğunuz şehrin terminalinden itibaren başlıyor. Edirne'ye sefer düzenleyen şirketlerin hepsinde Kırkpınar'ın afişlerini görüyorsunuz. Lüleburgaz, Babaeski, Edirneee! diye bağıran ayakçıların naraları arasında otobüse biniyor, bir an evvel Edirne'de olmak istiyorsunuz. Otobüsün hızı az geliyor, 120 ile giden şoföre hafiften kızıyorsunuz. Derken uyuyakalıyor, gözünüzü Edirne'de açıyorsunuz. Iner inmez ayakçıların, 'Istanbul yüz bin, Istanbul yüz biiin!' naralarını duyuyor, 200 bine geldiğiniz için kazıklandığınızı düşünüyorsunuz. Nedenini soruyorsunuz, Trakya'nın e'leri incelten, kelimeleri yayan ağzıyla cevaplıyorlar sizi: Rekabet be yaa!
   <br/>
   <br/>
   Cuma vakti yaklaşıyor, hemen Selimiye Camii'ne gidiyorsunuz. Mahşeri kalabalık sizi bekliyor. Selimiye'nin içidışı tıklım tıklım dolu. Bir Edirneli'nin getirdiği eski bir hararın üzerinde secde edecek kadar bir yer buluyor, okunan mevlidi dinliyorsunuz, derken konusu Kırkpınar ve yiğitlik olan hutbeyi. Namazdan sonra dualar ve Sarayiçi'ne bir an evvel gitmek için telaşlar...
   <br/>
   <br/>
   Edirne'nin caddeleri, sokakları insan seli. Edirne halkı, dışarıdan gelen kalabalığı görünce ailecek fırlamışlar dışarıya. Yollarda alışılmadık bir trafik keşmekeşliği ve plaka bolluğu: 07, 19, 34, 10, 16, 06, 39, 55, 46... Bunlar çoğunlukta olan plakalar. Tıklım tıklım dolu olan otellerin yanında güreşler boyunca otel olarak kullanılan yurtlar da dolu. Dışarıdan gelen insanların çoğu dışarıda ve arabalarda yatmak zorunda kalıyor. Selimiye Camii'nin bahçesine çadır kuranları görünce, anlıyorsunuz bu insanların tecrübeli olduklarını. Kırkpınar sevgisinden Selimiye Camii'nin avlusu ve bahçesi açık yatakhaneye dönüyor.
   <br/>
   <br/>
   Cuma günü saat 3'te tören başlıyor, geleneklere uygun olarak bir önceki yılın başpehlivanı tarafından göndere bayrak çekiliyor. Minik pehlivanların güreşleriyle Kırkpınar Er Meydanı şenlenmeye, ortalığı da yağ kokusu sarmaya başlıyor. Yağ kokusuna alışan bir kişinin bir daha bırakamayacağı söyleniyor yağlı güreşleri. Kırkpınar'a alışılmışın dışında bir medya akını oluyor yurt içinden ve yurt dışından. Yerli basından çok yabancı basın rağbet ediyor güreşlere, güreşçileri de gayet yakından tanıdıkları  belli oluyor. Hele hele Taşçı ile Elbiye'nin künyelerini say deseniz sayarlar.
   <br/>
   <br/>
   Ilk gün küçük boylar çıkıyor meydana, ikinci gün büyük boyların ilk turları, üçüncü gün de finaller. Güreşler kıran kırana geçiyor, zaman zaman itirazlar, kavgalar oluyor. Hatta ve hatta yendiği halde hakeme bıçakla saldıran güreşçi bile çıkıyor. Davulcular ve zurnacılar aşk ile meşk ile vuruyorlar ve üflüyorlar; cazgırlar sırayla bağırıyorlar Er Meydanı'nda sesleri kısılmasın diye, Allah Allah nidalarıyla.
   <br/>
   <br/>
   Cazgırlar şiirle yakından ilgileniyorlar, söyledikleri dörtlükler kendilerine ait. Hatta anında dörtlük bile dizebiliyorlar gerektiğinde. Bu cazgırlardan biri de Iskilipli Mustafa Bursalı. Ondan anında bir dörtlük dizmesini istiyoruz. Yarım dakika düşündükten sonra sıralıyor dizeleri:
   <br/>
   <br/>
   Bursalım pehlivanı över de över,
   <br/>
   <br/>
   Pehlivan meydanda aslandır çöver,
   <br/>
   <br/>
   Allah'ım bu pehlivanlara kuvvet ver de ver,
   <br/>
   <br/>
   Allah için metholunur pehlivan.
   <br/>
   <br/>
   Bu yıl Kırkpınar, tarihinin en görkemli ve en kalabalık müsabakalarını yaşadı. Güreşleri üç günde yaklaşık 20 bin kişi izledi. Kırkpınar'ın iki favori ismi Ahmet Taşçı ile Cengiz Elbiye, ikinci turda eşleştiler. Erken final olarak nitelendirilen güreşi, Taşçı puanlamada kazandı.
   <br/>
   <br/>
   Güreşçilerin yarısına yakını Antalyalı'ydı. Bu sebeple seyircilerin çoğu da Antalyalı'ydı. Karamürsel'den gelen pehlivanlar da epey başarı elde  ettiler. Karamürsel'den gelen  kalabalık bir seyirci topluluğu, stadlardaki tezahüratları zaman zaman Kırkpınar'a da yansıttılar:  Antalyalı güreşseverler buna karşılık verince de  ara sıra kavga çıkar gibi oldu.  Karşılıklı atışmalarla geçen kavgalar,  görevlilerce yatıştırıldı.
   <br/>
   <br/>
   Bu yıl da Kırkpınar Güzellik Yarışması düzenlendi. Ağa Hüseyin Şahin mayo ile yapıldığı takdirde yarışmaya icabet etmeyeceğini belirtince, güzellik yarışması uzun şort ile yapıldı.  Bu yarışma belki de mayosuz yapılan ilk güzellik yarışmasıydı. Yarışmayı; Belediye Başkanlığı Valilik'e bıraktı, Valilik Milli Eğitim Müdürlüğü'ne bıraktı, Milli Eğitim Müdürlüğü de Kız Meslek Lisesi'ne bırakınca yarışmacıların  çoğunluğu bu liseden katılanlar oldu. Sonuçta kavgalı bir güzellik yarışması yapılmış oldu. Cuma akşamı Sarayiçi'nde Sibel Can konser verdi.  Konserden önce dansöz oynatıldı, bu durum şehitlerin kemiklerini  bir kez daha sızlattı ve halk tarafından da  tepkiyle karşılandı.
   <br/>
   <br/>
   <br/>
   <br/>
   GÜLEN HOCAEFENDI DE KIRKPINARLI
   <br/>
   <br/>
   <br/>
   <br/>
   Üçüncü gün Fethullah Gülen Hocaefendi ve Süleyman Demirel, güreşleri izlemek üzere beşer dakika arayla şeref tribününe geldiler. Halk Reisi Cumhur'u da, Hocaefendi'yi de coşkuyla karşıladı. Vali, Belediye Başkanı ve bakanların uzun nutukları tepkiyle karşılandı ve zaman zaman yuhalandılar. Bu durumu gören Süleyman Demirel, konuşmasını gayet kısa keserek seyirciden büyük alkış aldı. Kırkpınar ağalığını Ağa Hüseyin Şahin, 7 milyar vererek tekrar aldı. Ağalığın bir sene değil de üç sene olmasını isteyen Şahin, bu gidişle üçüncü ağalığı da alacak gibi. Kırkpınar Başpehlivanlığı'nı Karamürselli Ahmet Taşçı, Sezgin Yüksel'i yenerek aldı. Cengiz Elbiye ikinci turda elenince Antalyalı güreşseverler final güreşinde Sezgin Yüksel'i desteklediler. Madalyalar Süleyman Demirel tarafından takıldıktan sonra, Fethullah Gülen Hocaefendi de güreşçileri gözlerinden öptü.
   <br/>
   <br/>
   <br/>
   <br/>
   420 MILYONLUK YAYIN HAKKI
   <br/>
   <br/>
   <br/>
   <br/>
   Güreşleri sadece TRT naklen yayınladı. Basın mensuplarına anons yapılırken, 'Değerli TRT ve sayın basın mensupları' diye hitap edildi. TRT'nin yeri ayrıydı Kırkpınar için. Futbol maçlarını yayınlamak için birbiriyle kıyasıya mücadeleye giren özel kanallar, güreşleri yayınlamak için hiçbir girişimde bulunmadıkları gibi güreşlere bir kamera bile göndermediler. Rakipsiz kalan TRT de 420 milyon gibi komik bir rakama güreşlerin yayın hakkını aldı.   Bu kuşkusuz Kırkpınar'a yapılan bir haksızlıktı. Güreşlere Ağa Hüseyin Şahin'den başka harcama yapan hemen hemen yoktu. Belediye Başkanı Hamdi Sedefçi'nin tarihi canlandırmadan çok, Kırkpınar'a kâr aracı olarak bakması büyük bir talihsizlikti. Sırf kendi halkını memnun edebilmek pahasına, Sarayiçi'nde içkili lokantaların açılmasına izin vermesi, dolayısıyle bütün lokantaların içkili olması Edirne halkını memnun etmesine etti ama misafir olarak gelen vatandaşları hem üzdü hem de mağdur etti. Sedefçi, içkili lokantalar konusunda, 'Ben belediye başkanı olduğum sürece Sarayiçi'nde içki içilecek' dedi. Sedefçi bu sözüyle, Kırkpınar'ın açılışında yaptığı konuşmayla çelişmiş oldu. Çünkü Sedefçi, Kırkpınar'la birlikte tarihin de canlanacağından bahsetmişti açılış konuşmasında. Hamdi Sedefçi'nin bu sözü ve içkili lokantalarda gece yarılarına kadar içen, eğlenen insanların durumu, Sarayiçi'nde yatan şehitlerin kemiklerini sızlatmıştır muhakkak. O şehitler ayakta olsalardı, 'Bunun için mi şehit düşmüşüz buralarda?' derlerdi. Bilindiği gibi Kırkpınar Meydanı'nın hemen yanında; Balkan Savaşları'nda Bulgar askerleri tarafından çembere alınan, açlıktan günlerce ağaç kabuğu yemek zorunda kalarak şehit düşen askerlerin istirahatgahları bulunuyor.
   <br/>
   <br/>
   634'üncüsü düzenlenen Kırkpınar güreşlerinde; cazgırından yağcısına, davulcusundan zurnacısına, hakeminden ağasına kadar herkes giysileriyle tarihi canlandırıyordu adeta. Herşey aslına uygun olarak yapılmaya çalışılıyordu. Dualarla başlayan güreşler, yine cazgırların Allah Allah nidaları arasında devam ediyordu. Pehlivanları ve seyircileri coşturmaya çalışan cazgırlar, milli birilik ve beraberlikten yana dörtlükler sıralıyorlardı birbiri ardına. Tabii bunlar Sarayiçi'nde oluyordu. Sarayiçi'nin dışında ise, vur patlasın, çal oynasın türünden içkili alemler yapılıyor, içkili lokantalarda yemek yemek istemeyen misafirler ya açlığı göze alıyor, ya da yemek yemek için şehir merkezine gitmek zorunda kalıyorlardı. Bu yüzden Kırkpınar, Edirne halkının bir kısmı için âlem, diğer insanlar için de zulümdü. Sarayiçi'nden herşey mükemmel gözüküyordu ama dışarıdan bakınca hiç de öyle değildi. Temennimiz; gelecek yıllarda Sarayiçi'nin içinin de, dışının da tarihi canlandıran bir nitelikte olması. Vur davulcu, Allah derman versin!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-217-allah-allaaah-illallaaah.html), [web.archive.org (arşiv bağlantısı)](http://web.archive.org/web/20121228102239/http://www.aksiyon.com.tr:80/aksiyon/haber-217-allah-allaaah-illallaaah.html)
