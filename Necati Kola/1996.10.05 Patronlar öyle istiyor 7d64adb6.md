# Patronlar öyle istiyor

*Necati Kola 1996.10.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   'Bizim spor programı, eylül ayını da rakiplerine fark atarak yine birinci tamamladı. Evet sayın seyirciler!
  </font>
 </div>
 <div id="newsText">
  <font class="detail-text">
   Beşiktaş atak üstüne atak yapıyor, sağlı sollu ortalarla rakip kalede gol arıyor. Her an gol gelebilir. İşte yine bir Beşiktaş atağı. Amokachi'nin ara pasına Erkan çok iyi kaçıyor. İyi orta yapabilirse gol pozisyonu olabilir. Erkan ortalıyor, Ertuğrul çok iyi yükseliyor. Kafaaa... Top kalecinin ellerinde kalıyor. Sayın seyirciler, maçtan hemen sonra başlayacak olan 'Atla Gel Şaban' adlı filmi sakın ama sakın kaçırmayın! Kaleci, dekajını yapıyor, değerli seyirciler, görüntü hırsızlarının peşini kesinlikle bırakmayacağız, yüce Türk adaletine güveniyoruz top orta sahaya iniyor...'
   <br/>
   <br/>
   Günümüzdeki spikerlerin maç anlatımı aşağı yukarı böyle. Raiting kaygısındaki televizyonlar; insanların ekran başına yığıldığı maç anını fırsat bilerek film fragmanlarını, kendi kanallarının bir numara olduğunu anons ettiriyorlar habire. Spikerler, pozisyon arası anons yaparlarken, seyirciler de anons arası maç seyretmek zorunda kalıyorlar. Bir zamanlar reklam arası maç seyretmekten yakınan seyirci, şimdilerde anons arası maç seyretmekten şikayetçi. Anonssuz, yorumsuz, iyi bir spikerin anlatımıyla maç seyretmek istiyor insanlar. Ekran karşısında değilmiş de tribündeymiş gibi, maçın heyecanını yaşayarak, anons bombardımanına tutulmadan...
   <br/>
   <br/>
   Ama nafile.
   <br/>
   <br/>
   SPİKERLER DE İSTEMİYOR AMA...
   <br/>
   <br/>
   Anonslardan şikayetçi olan sadece seyirciler değil. Spikerler de bu durumdan rahatsız ama patronları öyle istediği için istemeye istemeye de olsa seyircinin kulağını tırmalıyor, tepkisini çekiyorlar.
   <br/>
   <br/>
   En çok tepki çeken, haftada üç maç yayınlayan Cine 5'in spikerleri tabii ki. Kesintisiz ve reklamsız maç vaadinde bulunan Cine 5 ve Show TV'nin Spor Müdürü İlker Yasin, 'Bunca haber konusu varken spikerliği haber konusu olarak seçmeniz enterasan geldi bana' dedikten sonra ikide bir yaptıkları anonsları patronlarının isteği doğrultusunda gerçekleştirdiklerini söylüyor. 'Şimdi aslında bunlar normal şeyler değil. Olmaması lazım. Ama Türkiye'de basın öyle tekelleşti ki, Sabah gurubu ve Milliyet gurubu Show TV'nin programlarını televizyon sayfalarından çıkardılar. Bu konudaki olay, patronların isteği doğrultusunda bu duruma gelmişse Türkiye'de, maç anlatımları da yine patronun isteği doğrultusunda bu duruma gelebilir. Patron diyor ki, 'Sesimizi, haklılığımızı, reklamımızı duyurmak için ilan veriyoruz almıyorlar. Ben sesimi nereden duyuracağım?' Ama bana sorarsanız bir spiker olarak neler düşünüyorsunuz diye, bunlar kesinlikle yanlıştır. Spiker sadece maç anlatmalıdır diyorum ben'. İlker Yasin, pozisyon arası anonsların insanların antipatisini topladığı ve prim yapmadığı görüşüne ise şu cevabı veriyor: 'Bir anonsun pirim yapıp yapmaması önemli değil. Önemli olan kulağa kazınması, toplumun o konuda bilgilendirilmesi. İnsanlar bana kızıyorlar ama birşeyi de öğrenmiş oluyorlar'.
   <br/>
   <br/>
   İnter Star'ın genç spikeri Gültekin Onay da pozisyon arası anonsları tasvip etmiyor. 'Ben kendimi izleyicinin yerine koyarak maç anlatmaya çalışıyorum. Seyirci maçın en heyecanlı anında kendi takımının başarılı olmasını beklerken, film reklamı veya o televizyonun yayın politikası ile alakalı bir anonsu duyduğu zaman sinirleniyor. Bu konuda seyirciyi haklı buluyorum ancak spiker kendi istediği için yapmıyor bunu. Kendi yayın kuruluşunun üst düzey yöneticilerinin talimatı doğrultusunda yapıyor. Kişisel olarak karşıyım buna. Star yönetimi de şunu anons edin, bunu anons edin diye pek istekte bulunmuyor. Bundan çok memnunum. Ama ikide bir anons yapmak zorunda kalan meslektaşlarımız var. Seyirci için iyi olmasa da mecburlar bunu yapmaya. Maçın sonuna doğru, biraz sonra şu filmi izleyebilirsiniz, denilebilir. Avrupa ve dünya televizyonlarında böyle birşey yok. Sadece altyazı veya tanıtım filmi girer girerse'.
   <br/>
   <br/>
   'İlle de anons yapılacaksa maçın durakladığı anlarda yapılabilir' diyor spor spikerlerinin duayeni Orhan Ayhan da. 'Bir futbolcu sol taraftan geliyor, ortasını yapıyor gol oluyor veya olmuyor. Spiker, pozisyonun devamıymış gibi aynı tonla, aynı heyecanla o kanalda yayınlanacak bir filmin reklamını okumaya başlıyor: Sakın kaçırmayın!.. vs. Bu şekilde spiker eline verilen anonsu baştan savma yapmış oluyor. En heyecanlı anlarda bu tür anonslar uygun değil. Bu tür anonslar, maçların ölü anlarında, değişik üslup ve cümle ile yapılabilir. Mesela şöyle denebilir: Sayın seyirciler! Şu an maç durakladı. Benim sizlere bir iki anonsum olacak. Falan saatte şöyle şöyle bir filmimiz var. Kaçırmamanızı tavsiye ediyoruz. Maalesef böyle olmuyor televizyonlarda. Heyecanlı bir atak... Spiker nokta bile koymadan pat diye anonslara geçiyor. Bu anonsların fayda sağladığına da inanmıyorum. Seyircinin antipatisini topluyor. Maç ile anonsu kesinlikle ayırmak lazım'.
   <br/>
   <br/>
   RTÜK, ANONSU DA YASAKLASIN
   <br/>
   <br/>
   Zaman Gazetesi televizyon eleştirmeni M. Nedim Hazar, maç harici anonsları 'Resmen taciz' olarak nitelendiriyor. 'Maç yayınlarında spikerlerin maçı anlatması dışında yaptıkları anonslar artık tacize dönüştü. Spikerlerin, raiting yüzdeleri, rakip kanalı karalamalar, programların sözlü fragmanlarını maç nakli sırasında vermeleri doğru değil. Bu konuda RTÜK'ün devreye girmesi gerekiyor. Maçın görüntülü reklamlarla kesilmesi ne kadar yanlış ise, bu tür anonsların spiker tarafından yapılması da o derece yanlıştır. Hele hele, sloganı 'filmler ve maçlar reklamlarla kesilmeden yayınlanır' olan bir kanalın böyle bir uygulama yapması ahlaki bir çelişki bence.  Hami'nin gole gidişini Show TV'nin Prime Time'daki rating yüzdesiyle harmanlayarak anlatmak spikerlik mesleği açısından belki başarı(!) sayılabilir ama seyirci açısından kesinlikle kafa karıştırıcı ve itici'. Hazar, sadece anonsların itici olmadığını, maç yorumcularının da anonslardan farksız olduğunu düşünüyor. 'Bir konu daha var ki, en az 'spiker tacizi' kadar önemli bence. O da yorumcuların maça istedikleri gibi müdahale edip, istediklerini söylemeleri. Buna her seyrcinin katlanmak zorunda bırakılması ayıp. Maçı yayınlayan kanal, istediği yorumcuyu devre arasında ya da maç sonunda çıkartıp istediği yorumu yaptırabilir. Buna kimsenin itirazı yok. Ancak, hiçbir yorumcu benim maç seyretme zevkimi berbat etme hakkına sahip değildir. Bu sebeple televizyonun sesini kısıp maç seyredenler bile var.'
   <br/>
   <br/>
   Evet, pozisyon arası anonslara ve film reklamlarına karşı olmayan yok. Ama televizyonlar raiting sağlama kaygısıyla, halkın antipatisini toplasa da bu kararında ısrar ediyor. Eski spor spikerleri günümüzde maç anlatsalar bu tür anonsları yaparlar mıydı bilemiyoruz ama bildiğimiz tek şey var: Nostaljiyi aradığımız.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1835-patronlar-oyle-istiyor.html), [web.archive.org (arşiv bağlantısı)](http://web.archive.org/web/20131112130327/http://www.aksiyon.com.tr:80/aksiyon/haber-1835-patronlar-oyle-istiyor.html)
