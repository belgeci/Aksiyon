# Arkadaşı Erden Arat: Terim siyasete atılsın

*Necati Kola 2001.03.31*

<div>
 <p class="spot">
  Bir zamanlar Fatih Terim'le  birlikte Adana Demirspor  formasını giyen ve şu anda  Adana'da yayınlanan Toros  Gazetesi'nin sahibi olan Erden  Arat, İmparator'un teknik  direktörlüğü bırakmasını ve  acilen siyasete atılmasını  istiyor. Ona göre, Türkiye bu  haldeyken Terim'in siyasete  girmesi, Milan'a gitmesinden  çok daha önemli
 </p>
 <p class="metin">
 </p>
 <img border="0" src="/web/20020502034638im_/http://www.aksiyon.com.tr/2001/330/resimler/Terim.jpg"/>
 <p class="metin">
  Şu günlerde bir kişi hariç herkes Fatih Terim'in Milan'la anlaşıp anlaşmadığını merak ediyor. O bir kişi ise Fatih Terim'in siyasete atılıp atılmayacağınını... Sözünü ettiğimiz şahıs, İmparator'un eski takım arkadaşı kaleci Erden Arat... Nam—ı diğer Deli Erden... Arat, futbola Seyhanspor'da başladı ve 17 yaşındayken Metin Oktay'lı, Kadri Aytaç'lı, Turgay Şeren'li Galatasaray'ın formasını giyme şerefine ulaştı. Daha sonra Karşıyaka ve Adana Demirspor'un kalesini korudu. Şu anda ise Adana'da yayınlanan Toros Gazetesi'nin sahibi. Gazete, sık sık Fatih Terim'in siyasete atılması gerektiğini belirten yayınlar yapıyor. İşte, biz de Erden Arat'a hem eski günleri, hem de Fatih Terim'in neden siyasete atılması gerektiğini sorduk.
 </p>
 <p class="arabaslik">
  Murat 124'ümü gece yarısı alıp giderdi
 </p>
 <p class="arabaslik">
  — Fatih Terim'le ne zamandan beri tanışıyorsunuz?
 </p>
 <p class="metin">
  Fatih Terim'le biz çocukluktan beri tanışıyoruz. Adana Demirspor formasını giydiğim üç yılda Terim'le birlikte oynadık, takımı 1. Lig'e beraber çıkardık. Ben Fatih Terim'i ta eskiden beri çok severim. Şimdi de bir Adanalı olarak başarılarıyla iftihar ediyorum. Onunla hem sahada, hem de saha dışında çok iyi arkadaştık. O zamanlar Kanal'da otururduk, evlerimiz çok yakındı. Muratlar da yeni çıkmıştı. Benim son model bir Murat 124'üm vardı. Gecenin üçünde beni yatağımdan kaldırır, arabamı alıp giderdi. O kadar samimiydik. Ama İstanbul'a gittikten sonra eski samimiyetimiz azaldı. Şimdi bayramda seyranda Adana'ya gelirse ancak o zaman görüşüyoruz.
 </p>
 <p class="arabaslik">
  — Uzun yıllardır tanıyan biri olarak Terim'i nasıl tanımlıyorsunuz?
 </p>
 <p class="metin">
  Eskiden beri kavgacılık, kabadayılık, külhanlık vardı onda. İstanbul'a gidince bu özellikleri kaybolmadı ama azaldı. Bence Terim'in hayatını Adana'daki yılları ve İstanbul'daki yılları diye ikiye ayırmak lazım. Fatih Terim İstanbul'a gittikten sonra kendini sürekli geliştirdi, işinin gereklerini, İngilizce'yi, İtalyanca'yı en iyi şekilde öğrendi. G.Saray'da teknik direktörlüğe başladığında 'Ayakkabısının ökçesine basıyordu' diye eleştirilmişti. Sonra o eleştiriyi yapanlara arka arkaya başarılar elde ederek en iyi şekilde cevap verdi.
 </p>
 <p class="arabaslik">
  — Adana'dayken hakikaten ayakkabısının ökçesine basıyor muydu?
 </p>
 <p class="metin">
  Fatih Terim eskiden beri çok iyi giyinirdi, giydiğini de yakıştırırdı. Ayakkabısının topuğuna basmayı bırakın, Fatih Terim bir giydiğini bir daha giymeyen biriydi. Üstelik, babasının maddi durumu pek iyi olmamasına rağmen... Arkadaşlar olarak biz de onun gibi giyinmeye özenirdik açıkçası. Adana'dayken arkadaşlar arasında en ön planda ben olayım derdi, lider konumda olmayı severdi, liderlik mizacı vardı. İstanbul'a gittikten sonra bu liderlik vasfı daha da gelişti.
 </p>
 <p class="arabaslik">
  Ölmüüş mü, ameliyat olmuuuş mu?
 </p>
 <p class="arabaslik">
  — Özenirdik dediniz de aklıma arkadaşınız Lastik Ahmet'in anlattığı bir anı geldi. Siz Fatih Terim'i her konuda örnek alırmışsınız. Birgün Terim apandisitten rahatsızlanmış ve ameliyat olmuş. Siz de apandisitim var deyip hastaneye yatmışsınız. Doktor her ne kadar birşeyiniz yok dediyse de apandisitinizin olduğunu kabul ettirmişsiniz. Doktor da sırf gönlünüz rahat olsun diye apandisitin olduğu yeri kesip tekrar dikmiş.
 </p>
 <p class="metin">
  Fatih Terim'i giyim konusunda örnek aldığım doğrudur ama bu konuyu Lastik Ahmet biraz abartmış. Çünkü ben apandisit ameliyatını Fatih Terim'den önce oldum. Hiç unutmuyorum, Fatih Terim o zaman merdivenlerde slogan ata ata ziyaretime gelmişti. Slogan dedim de aklıma geldi. Bizim belli bir grubumuz vardı. Bu grup birbiriyle buluşacağı zaman bir takım sloganlar kullanırdı: 'Ölmüüüş mü, ameliyat olmuuuş mu, bin beş yüz paket makaaarna, as Memet kes Memet kabataş mantar tıraş tıraşa devam et Memeeet' gibi.
 </p>
 <p class="arabaslik">
  — Futbolculuk döneminize ait hiç unutamadığınız bir anınız var mı?
 </p>
 <p class="metin">
  Biz bir keresinde Fatih Terim'le küstük. Bir Kocaelispor maçında Kocaelili bir futbolcuyla Fatih Terim tartışmış. Kocaelili futbolcu bizim soyunma odamıza kadar geldi. Fatih ile ileri geri konuşurlarken ben o futbolcuya bir yumruk vurdum. Neyse olaylar bitti. Ertesi gün Fatih Terim benim eve yine 'Ölmüüüş mü, ameliyat olmuuuş mu' şeklinde slogan ata ata geldi ve böylece barışmış olduk. Duyduğuma göre Fatih Terim bu sloganları kullanmaya hâlâ devam ediyormuş.
 </p>
 <p class="arabaslik">
  O, futbolda yapacağını yaptı
 </p>
 <p class="arabaslik">
  — Sahibi olduğunuz Toros Gazetesi'nde sürekli olarak Terim'in siyasete atılmasını isteyen yayınlar yapıyorsunuz. Sizce Terim neden siyasete atılmalı?
 </p>
 <p class="metin">
  Çünkü futbolda yapacağını yaptı. Bence hemen siyasete atılmalı ve Türkiye'ye hizmet etmeli. Bence Milan'a gidip gitmemesi o kadar önemli değil artık. Önemli olan siyasete girip girmeyeceği. Şu anda Türkiye'nin tanıtımına çok büyük katkılarda bulunuyor ama siyasete atılırsa çok daha yararlı olur. Fatih Terim bir kulübü çalıştırsa artık iyice alıştığımız şampiyonluk getirir, başarı getirir. Ancak Türkiye'ye vereceği çok daha fazla şey var bence.
 </p>
 <p class="arabaslik">
  — Şu anda ekonomik sıkıntı çeken Türkiye'nin ikinci bir Özal arayışı var. Sizce Terim aranan kişi olabilir mi?
 </p>
 <p class="metin">
  Fatih Terim ekonomist değil ki. Turgut Özal ekonomistti. O, spor alanında ülkeye hizmet edecek. Fatih Terim, bir Kemal Derviş de değil. Ama Kemal Derviş'i üç yüze, dört yüze, bine katlar o ayrı.
 </p>
 <p class="arabaslik">
  — Başbakan olamaz mı demek istiyorsunuz yani?
 </p>
 <p class="metin">
  Bir insan direkt olarak başbakan olamaz. Önce milletvekili olur, sonra bakan olur, ondan sonra kendini ispatlarsa başbakan olur. Herşey kademe kedemedir. Fatih Terim'in başbakan olabilmesi için önce siyasete girmesi lazım.
 </p>
 <p class="arabaslik">
  — İtalya'da bir Berlusconi örneği var. Başkanı olduğu Milan'ın başarılarından sonra Forza İtalia Partisi'ni kurdu ve ilk seçimde başbakan oldu.
 </p>
 <p class="metin">
  Ama Berlusconi bir parti başkanıydı.
 </p>
 <p class="arabaslik">
  Terim'in partisi barajı geçemez (!)
 </p>
 <p class="arabaslik">
  — Fatih Terim de bir parti kursa aynı başarıyı yakalayamaz mı?
 </p>
 <p class="metin">
  Fatih Terim yeni parti kurarsa barajı bile geçemez. Neden? Çünkü, bizim halkımız çok ilginç bir halk. Bir taraftan mevcut partileri ve liderleri beğenmez, diğer taraftan da bir kişi çıkıp yeni bir parti kurduğu zaman ona oy vermez. Mesela, şimdiki hükümet kurulurken kamuoyu desteği yüzde yetmiş yediydi. Şimdi ise sadece yedi. Fakat seçim gelsin, koalisyonu oluşturan bu partiler yine barajı geçecekler. Bence Türkiye'de siyasi partiler kanununu ve seçim sistemini değiştirmek lazım, partileri bu liderlerden kurtarmak lazım. Şu anda parlamentoda halk var mı? Beş tane liderin seçtiği insanlar var. Bu insanlar da halkın dertlerini bilmiyorlar. Siyasi partiler kanunu değişirse, seçim sistemi değişirse, Fatih Terim tipi insanlar da parlamentoya girerse, halkın o zaman siyasetçilere itimadı da olur, desteği de olur.
 </p>
 <p class="arabaslik">
  — Fatih Terim'i futbol sahalarında destekleyen halk, miting meydanlarında da destekler mi?
 </p>
 <p class="metin">
  Onu da denerler. Birşey yapamazsa siyasette, onu da desteklemezler. Ama Fatih Terim ilk başta kamuoyundan büyük destek alır, partisine de oy yağar. Fakat asıl önemli olan siyasete girdikten sonra yapacakları. Futboldaki başarılarını siyasette de devam ettirirse başbakan olmaması için hiçbir sebep yok. Ben kendisini yakından tanıyan biri olarak siyasette de başarılı olacağına inanıyorum.
 </p>
 <p class="arabaslik">
  — Sizce hangi partiden siyasete girer?
 </p>
 <p class="metin">
  Kendisi siyasete atılmak için henüz erken olduğunu düşünüyor. Ama ilerleyen yıllarda siyasete atılacağını zannediyorum. Hangi parti bilemem ama siyasi düşüncesi sağ partilere daha yatkın gibi geliyor bana. Bence Türkiye'nin kurtulması için Fatih Terim tipi insanlara çok büyük ihtiyaç var. Bu insanlar vakit geçirmeden siyasete atılmalılar. Değilse durumumuz hiç de iç açıcı değil.
 </p>
 <br/>
 <center>
  <a class="anaorta" href="http://web.archive.org/web/20020502034638/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/spor/1.htm), [web.archive.org (arşiv bağlantısı)](http://web.archive.org/web/20020502034638/http://www.aksiyon.com.tr:80/2001/330/spor/1.htm)
