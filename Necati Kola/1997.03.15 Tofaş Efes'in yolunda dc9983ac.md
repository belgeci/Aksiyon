# Tofaş Efes'in yolunda

*Necati Kola 1997.03.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye basketbolda son altı yılın en hızlı yükselişini gösteren ve FİBA'nın tüm dikkatlerini üzerine çeken bir ülke.
  </font>
 </div>
 <div id="newsText">
  <font class="detail-text">
   Son yıllarda aldığımız puanlarla kulüpler bazında Avrupa'nın ilk altı ülkesi arasına girmemizde Efes'in lokomotif takım olduğu, bir çığır açtığı muhakkak. Efes'in başlattığı başarı halkasına her geçen yıl bir başka takımımız ekleniyor. Önce Ülker, sonra Fenerbahçe, bu yıl da Meysu, Türk Telekom PTT ve Tofaş...
   <br>
    <br>
     'Avrupa Avrupa, duy sesimizi, bu gelen Türklerin ayak sesleri'. Bu tezahürat, Avrupa kupalarında bir türlü çeyrek finale, yarı finale ve finale yükselemeyen futbol takımlarımızın elde ettikleri küçük başarılarının arkasından söylediğimiz, tamamen kompleksten kaynaklanan bir yüceltme ve kendimizi kandırma biçimi. Oysa bu tezahüratı basketbol salonlarında duymak mümkün değil. Çünkü kompleksimiz yok, takımlarımız bütün kupalarda çeyrek finale, yarı finale, hatta finale bile çok rahat kalabiliyor artık.
     <br>
      <br>
       Basketbolda başarılara çabuk alıştığımızdan olmalı ki, geçen yıl Avrupa Koraç Kupası'nda, Efes finale kaldı diye gazetelerde boy boy haberler çıkarken, bu yıl Tofaş'ın aynı başarısı sıradan ve normal olarak değerlendiriliyor, Efes'i yenme başarısını gösteren Tofaş gibi bir takım Koraç Kupası'nda finale zaten yükselmeli, diye düşünülüyor. Tofaş'ın menajeri Coşkun Teziç, bu durumu ilginç bir şekilde yorumluyor. 'Geçen sezon Efes, çeyrek finale kaldığı zaman basında yer yerinden oynuyordu. Tofaş finale yükseldi, normal olarak değerlendiriliyor. Bu sene ya başarılara çok alıştık, ya da çeyrek ekmek arası dönerle, yarım iskenderin değeri bu sene Koraç'a eşit hale geldi'. Teziç, esas enteresan olanın, Tofaş'ın finale kalmasının önemini İtalyan, Fransız ve İspanyol gazetelerinin daha iyi kavraması olduğunu belirtiyor, Tofaş haberlerini onlardan takip etmenin daha keyifli olduğunu söylüyor, üstelik onlara haber geçmememize, bilgi akışı olmamasına rağmen, diyerek.
       <br>
        <br>
         Ruh bedenden ayrılınca
         <br/>
         <br/>
         1971 yılında Murat 124'lerin üretimiyle işletmeye açılan Tofaş'ın, yıllar sonra Tempra'ları üretebileceği hiç kimsenin aklının ucundan bile geçmediği gibi 1974 yılında kurulan Tofaş Basketbol Takımı'nın da birgün Avrupa'da final oynayacağı kimsenin aklına gelmiyordu. Peki, bu başarılar nasıl elde edildi? Elbette ki akıllı yatırımlarla, altyapıya verilen önemle ve basketbolu seven Bursalılarla bütünleşerek; ama bir zamanlar Milli Takım'ın unutulmaz yıldızı Tofaş'ın genel menajeri Efe Aydan'a göre bu başarının sırrı ruhla bedenin ayrılmasında saklı. 'Efe! Ruh bedenden ayrı yine. Neler düşünüyorsun?' Bu soruyu bu sıralar sık sık duyuyorum. Bedenen nerelerde bulunursam bulunayım, ruhumda, hayalimde hep kupalar, maçlar, çözülmesi gereken problemler, yapılması gereken organizasyonlar yaşıyor. Elimde değil, mani olamıyorum. Belki de olması gerekenleri yaşıyorum. Tofaş, tarihinde ilk kez, Türkiye'de Efes'ten sonra ikinci defa final oynama şansını yakaladı. Avrupa Koraç Kupası hedeflerimizden sadece biri. Yapmamız gereken daha çok iş var. Tabii ruhum bedenimden ayrı yaşıyorum. Gördüğüm, yaşadığım her güzellikte ben, Tofaş'ı ve elde edeceğimiz başarıları düşünüyorum. Sadece ben değil, bütün arkadaşlar bu düşüncede'.
         <br/>
         <br/>
         Herşey daha yeni başlıyor
         <br/>
         <br/>
         Tofaş, altyapıya önem veren, kadrosundaki on dört oyuncudan dokuzu altyapısından yetişme olan, kurulduğu yıldan bu yana Milli Takım'a elliden fazla oyuncu gönderen bir kulüp. Atilla Çakmak da yirmi üç yıldır Tofaş'ta oyuncu, kaptan, altyapı ve A Takım antrenörü olarak görev yapan başarılı ve disiplinli bir antrenör, yani Türkiye'nin ikinci Aydın Örs'ü. Antrenör Atilla Çakmak, başarının nedenlerini altyapıya önem vermek ve alınan yabancılarla da çok iyi bir sentez oluşturmak olarak özetliyor. Çakmak'a göre finale yükselmekle hedefe ulaşılmamış. Daha herşey yeni başlıyor. Gelecek yıllarda başarılı olabildik diyebilmek için bu çıtanın aşılması lâzım. Dolayısıyla daha çok mesai, daha çok çalışmak gerekiyor bundan sonra. Bu da Türk basketbolunun lehine olacak tabii ki.
         <br/>
         <br/>
         Atilla Çakmak, herşeyin yolunda gitmesinden ve takımının Koraç Kupası'nda finale yükselmesinden son derece memnun ama rahatsız olduğu birşey var. Medyanın merkezi İstanbul'dan uzaklarda başarılı olmaktan mı, yoksa Koraç Kupası'nda finale yükselmenin sıradanlaştığından mı bilemiyor ama ona göre medya, Tofaş'ın ve diğer temsilcilerimizin başarılarına, bir futbolcunun evinde kedi köpek beslemesi kadar önem vermiyor. 'Bir futbol takımı Avrupa kupalarında çeyrek finale yükselse yer yerinden oynar. Efes, Avrupa Süper Ligi'nde adım adım Final four'a yürüyor, biz finale kalıyoruz hâlâ küçük küçük haberlerle geçeştiriliyoruz. Medya, hangi spor olursa olsun, başarı varsa eğer, ön plana çıkarmalı. Televizyon programlarına bakıyoruz, hangi futbolcu kedi, hangi futbolcu köpek besliyor... Bizim başarılarımız kamuoyuna yansıtılmayınca fazla değer ifade etmiyor'. Çakmak, ne olursa olsun bildikleri yolda ilerlemeye devam edeceklerini, basketbolu birgün manşetlere çıkaracaklarını da özellikle belirtiyor.
         <br/>
         <br/>
         Tofaş, altyapıdan yetiştirdiği oyuncularla, başarılı antrenör Atilla Çakmak'la Efes'in gittiği yolda ilerlemeye kararlı. Finalde; 1993'te Efes'le oynadığı Avrupa Kulüpler Kupası finalinde, bu yıl da Beşiktaş'la oynadığı Koraç Kupası ikinci turunda olay çıkartan Aris'le karşılaşacak olan Tofaş'ın işi hiç de kolay görünmüyor. Hem sahadaki rakibiyle hem de tribündeki fanatik Aris seyircisiyle mücadele etmek zorunda kalacak çünkü. İlk maçın Yunanistan'da olması Tofaş için avantaj. Herkes kupanın ikinci defa Türkiye'ye geleceğinden emin.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-2377-tofas-efesin-yolunda.html), [web.archive.org (arşiv bağlantısı)](http://web.archive.org/web/20140307043136/http://www.aksiyon.com.tr/aksiyon/haber-2377-tofas-efesin-yolunda.html)
