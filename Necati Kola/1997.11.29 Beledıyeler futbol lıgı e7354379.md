# Beledıyeler futbol lıgı

*Necati Kola 1997.11.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul, 90'lı yılların başlarında tarihinin en susuz dönemini yaşadı. Bazı semtlerin suyu günlerce akmıyor, aktığı zaman da çamurlu akıyordu.
  </font>
 </div>
 <div id="newsText">
  <font class="detail-text">
   Halk, içme suyu ihtiyacını su istasyonlarında sıraya girerek karşılamaya çalışırken, musluktaki çamurlu su da temizlik(!) için kullanılıyordu. Daha doğrusu kullanılmaya çalışılıyordu. Çünkü çamaşırlarını, yıkatmak için Anadolu'daki akrabalarına gönderenler bile vardı. Sonradan anlaşıldı ki musluk baştan bozulmuş, o zamanın İSKİ Genel Müdürü Ergun Göknel, suya yapılması gereken yatırımları kendi cebine yapmıştı. İstanbul, biraz kuraklık, çokça da Göknel'in yolsuzluğu nedeniyle susuz kalmıştı. 27 Mart yerel seçimleri yaklaştığında halkın başkan adaylarından, kim seçilirse seçilsin, tek isteği vardı: Suyumuz aksın, başka birşey istemiyoruz.
   <br/>
   <br/>
   Recep Tayyip Erdoğan, seçimi kazanır kazanmaz bütün yatırımlarını İSKİ'ye yoğunlaştırdı, ilk sene içerisinde su kesintisine son verildi, İstanbul'un suyu içilebilir hale geldi. Bu sevindirici durumun yanında bazılarına tatsız gelen bir durum da vardı: İstanbul Büyükşehir Belediyespor futbol takımı 2. Lig'den 3. Lig'e düşmüş, akan sular durmuştu. Gazetelerin manşetleri 'Tayyip küme düştü' şeklindeydi. Anlaşılan, halka hizmet için bol bol temel atmak yeterli değildi; aynı zamanda gol de atmak lazımdı.
   <br/>
   <br/>
   Gol gol gol, oy oy oy
   <br/>
   <br/>
   Türkiye'de sporla siyaset içiçe. Bazen spor siyasetin, bazen de siyaset sporun içinde. Oy toplamak isteyen milletvekilleri tribüne, milletvekili veya belediye başkanı olmak isteyenler de boş bulduğu kulüp başkanlığı koltuğuna koşuyor. Kısacası, Türkiye'de oy futbola endeksli. Futbolda başarılı ol, oyları topla. Çoğu politikacının, milletvekilliği veya belediye başkanlığı için kulüp başkanlığı koltuğunu bir basamak olarak kullanmaları ve çoğu zaman da muvaffak olmaları bunun bir ispatı. Cavit Çağlar (Bursaspor), Mehmet Ali Yılmaz (Trabzonspor), Ali Tanrıyar (Galatasaray), Mahmut Yılbaş (Vanspor)... Siyasetle futbolun bu kadar içiçe olmasında, halkın, futbolla ilgilenen kişilere aşırı ilgi göstermesinin de büyük payı var kuşkusuz. Başarı ve başarısızlıklar siyasinin spora ilgi ve katkısına göre değerlendirilince siyaset spor ilişkisi de kaçınılmaz oluyor.
   <br/>
   <br/>
   Futbola destek, teröre köstek
   <br/>
   <br/>
   Siyaset futbol ilişkisinin en barizini, terörün azalmasına katkıda bulunduğu gerekçesiyle devletin finanse ettiği Vanspor örneğinde görüyoruz. Vali Mahmut Yılbaş'ın milletvekili seçilmesinin ardından kulüp başkanlığına Vali Abdülkadir Sarı getirildi. Sarı'nın, iki hafta önce hakemlerin Fenerbahçe'yi tuttuğunu ileri sürerek 'halkı sokağa dökerim' demesi, geçen hafta oynanan Antalyaspor karşılaşmasında da tartışmalı bir son dakika penaltısından sonra halkın tribün demirlerini kırması, üç kişinin de sahaya girerek Şenol Güneş'i yumruklaması İçişleri Bakanlığını harekete geçirdi ve Bakan Murat Başeskioğlu şu açıklamayı yaptı: 'Mülki idare amirlerinin spor kulüplerinde yönetici olarak görev almamaları, bu görevi yürütenlerin sezon sonunda görevlerinden ayrılmaları bakanlığımızca uygun görülmüştür'.
   <br/>
   <br/>
   Bu yasak; vali, vali yardımcısı ve kaymakamlar için geçerli. Belediye başkanları ise bu yasağın kapsama alanının dışında kaldı. Çünkü, valinin başkan olduğu kulüp sayısı bir, belediye başkanlarının başkan olduğu kulüp sayısı ise 36 (bu sayı artar, eksilmez) idi. Başeskioğlu, futbolun dinamosu durumundaki Güneydoğu belediyeleri ile İstanbul, Ankara, Kocaeli, Antalya, Kayseri ve Gaziantep gibi büyük şehirlerin belediye başkanlarını karşısına almak istemedi. Aksi takdirde, bu şehirlerdeki büyük bir kitleyi karşısında bulacak; Güneydoğu'da ise futbola darbe vurulacak, bu da terörle mücadelenin mantığına ters düşecekti.
   <br/>
   <br/>
   Belediyeler futbolun dinamosu
   <br/>
   <br/>
   'Futbol siyasete alet ediliyor' eleştirisini bir tarafa bırakıp Türkiye Birinci, İkinci ve Üçüncü Futbol Ligi'ne bir baktığımızda 29 takımın belediye takımı olduğunu, 7 kulübün başkanlarının da aynı zamanda belediye başkanı olduğunu görüyoruz. Belediye takımlarının yoğun olduğu bölgelerimiz ise, terörün bitmesinin sanayiye değil de futbola endekslendiği Doğu ve Güneydoğu Anadolu bölgeleri. Kamu kuruluşlarına ait takımların dışında 11 tane belediye takımı mevcut bu iki bölgemizde.
   <br/>
   <br/>
   16 takımdan 11'inin belediye takımı olduğu 3. Lig 3. Grup ile 7 takımın bulunduğu 4. Grup tam bir belediyeler ligi sanki. Belediyeler, bir taraftan futbola destek verip terörün azalmasına katkıda bulunmaya çalışırken, bir taraftan da kendi aralarındaki gelişmişlik rekabetini futbolla gerçekleştiriyorlar. Farklı siyasi partilere ait belediye takımlarının birbirleriyle mücadeleleri ise, meclisteki gibi olmasa da, bir başka oluyor.
   <br/>
   <br/>
   2. Lig 1. Grup'ta 3. sırada bulunan İstanbul Büyükşehir Belediyesi ile 5. Grup'ta 2. durumda olan Ankara Büyükşehir Belediyesi'nin başarıları ise, R. Tayyip Erdoğan ve Melih Gökçek'e puan kazandırmakla kalmıyor, aynı zamanda spora önem vermediği söylenen Refah Partisi'nin bu imajını da düzeltiyor. Bu arada Ankara Büyükşehir Belediyesi'nin 2. ve 3. Lig'de dört tane takımının olduğunu hatırlatmakta da fayda var. İstanbul Büyükşehir Belediyesi Spor A.Ş. Genel Müdürü Mehmet Atalay, 'Spora oy için değil, görevimiz olduğu için önem veriyoruz. Karate, güreş, judo ve atletizm gibi amatör sporlarda federasyon gibi çalışıyoruz. Futbol takımımız da var ve onda da başarılı olmak zorundayız' diyor.
   <br/>
   <br/>
   Evet, günümüz Türkiye'sinde bir belediye başkanının sevilebilmesi için yol, su ve çöp hizmetlerinde bulunması yeterli değil. Aynı zamanda futbola önem vermesi, bir kulübe başkan olması ve o takımın üst sıralarda yer alması lazım. Maalesef, gol yoksa oy da yok. Bunu da en iyi 27 Mart 1994'teki belediye başkanlığı seçimlerini Kocaelispor ve Gaziantepspor'un futboldaki başarıları sayesinde kazanan Sefa Sirmen ve Celal Doğan biliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3239-belediyeler-futbol-ligi.html), [web.archive.org (arşiv bağlantısı)](http://web.archive.org/web/20130914080144/http://www.aksiyon.com.tr:80/aksiyon/haber-3239-belediyeler-futbol-ligi.html)
