# Stadyumların dili

*Necati Kola 2002.02.09*

<div>
 <p class="spot">
  Kuzey Kore ile Güney Kore arasında dağlar kadar fark var. Bu farkı stadyumlara bakarak görmek mümkün. Dünyaya açılan Güney Kore, haziran ayında Dünya Kupası'na ev sahipliği yapacak. Fotoğrafta Türkiye-Brezilya maçının oynanacağı Ulsan Stadyumu görülüyor.
 </p>
 <p class="metin">
 </p>
 <img border="0" src="/web/20020415201101im_/http://www.aksiyon.com.tr/2002/375/resimler/stad.jpg"/>
 <p class="metin">
  Futbol maçlarında binlerce kişinin doldurduğu stadyumların isimleri, ülkeler hakkında önemli bilgiler veriyor. Dünyadaki stadyumların isimlerine tek tek baktığımızda ülkelerin liderlerine düşkünlüklerini, ideolojilerini, rejimlerini ve son birkaç yüzyılda işgale uğrayıp uğramadıklarını bariz bir şekilde görüyoruz.
 </p>
 <p class="metin">
  Türkiye, liderlere en düşkün ülke
 </p>
 <p class="metin">
  Stadyumlara baktığımızda, Türkiye, liderlere en düşkün ülke olarak karşımıza çıkıyor. Ülkemizdeki 50 stadyumdan 18 tanesinin adı Atatürk. Statlarına, Türkiye Cumhuriyeti'nin kurucusu Atatürk'ün adının verildiği iller şunlar: Afyon, Antalya, Balıkesir, Bolu, Bursa, Denizli, Diyarbakır, Çankırı, Elazığ, Eskişehir, Giresun, Isparta, İzmir, Kayseri, Konya, Rize, Sakarya ve İstanbul (Olimpiyat). Bu arada, İstanbul İkitelli'deki 80 bin kişilik Olimpiyat Stadı'na Atatürk isminin sonradan eklendiğini de hatırlatalım. Bir de Niğde 5 Şubat Stadyumu var. 5 Şubat, Atatürk'ün Niğde'ye geldiği gün. Atatürk'ü 3 stadyumla eski başbakan ve cumhurbaşkanı İsmet İnönü takip ediyor: İstanbul İnönü, Malatya İnönü ve İzmit İsmetpaşa Stadyumu. Zonguldak, Yozgat ve Kırıkkale'de stadyumların ismi 'Şehir' olurken; Aydın, Erzurum, Van ve İstanbul'da birer stadyum siyasilerin adını taşıyor: Aydın Adnan Menderes (eski başbakan), Erzurum Cemal Gürsel (eski cumhurbaşkanı), Van Mahmut Yılbaş (eski vali) ve Fenerbahçe Şükrü Saraçoğlu (eski başkan ve başbakan). Bunların dışında 5 stadyum spor adamlarının, 2 stadyum doktorların, bir stadyum Osmanlı kumandanlarından birinin, 3 stadyum semtlerin, bir stadyum da Kurtuluş Savaşı'ndaki cephelerden birinin adını taşıyor: G.Antep Kamil Ocak, Trabzon H. Avni Aker, Mersin T. Sırrı Gür, İstanbul Ali Sami Yen, Sarıyer Y. Ziya Öniş, Karabük Dr. Necmettin Şeyhoğlu, Çorum Dr. Turhan Kılıçoğlu, Tokat Gazi Osmanpaşa, İstanbul Zeytinburnu, İzmir Alsancak, Ankara Cebeci ve Kütahya Dumlupınar.
 </p>
 <p class="metin">
  Liderlerin adının verildiği diğer ülkeler
 </p>
 <p class="metin">
  Türkiye'nin dışındaki birçok ülkede de stadyumlara lider isimlerinin verildiğini görüyoruz. Bu daha çok İslam ülkelerinde, komünist ülkelerde ve askeri rejimle yönetilen ülkelerde karşımıza çıkıyor. Lider isimlerini verme konusunda Türkiye'yi Fas takip ediyor. Casablanca'daki 80 bin kişilik stadyum eski krallardan Muhammed V'in, 15 bin kişilik stadyum da Kral Hasan'ın adını taşıyor. Diğer İslam ülkelerinden Suudi Arabistan'ın başkenti Riyad'daki stadyumun adı Kral Fahd (70 bin). Brunei'deki 30 bin kişilik stadyum, Sultan Hassan'ın ismiyle anılıyor. Malezya'daki 30 bin kişilik stadyum, Sultan Muhammed'in adını taşıyor. Umman'daki 40 bin kişilik spor kompleksi, Sultan Qaboos'un adına yapılmış. Afrika ülkelerinde lider isimleriyle anılan stadyumlar da şöyle: Nijerya Sani Abocha Stadyumu (25 bin). Abocha, askeri diktatörlerden. Mairitius George V Stadyumu (10 bin). Gabon Omar Bongo Stadyumu (40 bin). Bongo, Gabon'un devlet başkanı. Asya ülkelerinde lider isimleriyle anılan stadyumlar da şöyle: Kuzey Kore Kim İl Sung Stadyumu (100 bin). Sung, hâlâ komünist rejimle yönetilen Kuzey Kore'nin diktatörü. Hindistan Jawaharlal Nehru Stadyumu (40 bin). Nehru, Hindistan'ın eski başbakanlarından.
 </p>
 <p class="metin">
  Latin Amerika ülkelerinde lider isimleriyle anılan stadyumlar ise şöyle: Arjantin Presidente Peron Stadyumu (55 bin). İsabella Peron, 1970'li yıllarda uzun süre Arjantin'i yöneten askeri cuntanın generali. Peron, 1978 Dünya Kupası organizasyonunun ülkesine verilmesini sağlamış ve Arjantin'in tartışmalı bir şekilde kupayı kazanmasında adı şike söylentilerine karışmıştı. Brezilya Presidente Vargas Stadyumu (40 bin). Vargas, Brezilya'nın eski başbakanlarından. Kolombiya General Santander Stadyumu (35 bin). Santander, Kolombiya'nın askeri liderlerinden. Bu arada, Küba'da Fidel Castro, Irak'ta Saddam Hüseyin, İran'da Ayetullah Humeyni, Suriye'de Hafız Esat, Mısır'da Hüsnü Mübarek, İtalya'da Mussolini, Almanya'da Hitler, Güney Afrika'da Mandela, Libya'da Kaddafi, Rusya'da Lenin ve Stalin  adlarına stadyum olmadığını da belirtelim.
 </p>
 <p class="metin">
  İşgaller stadyumlara nasıl yansıyor?
 </p>
 <p class="metin">
  İsimlere baktığımızda karşımıza çıkan önemli ayrıntılardan biri de düşman işgalinden kurtuluşların stadyumlara yansıması. Önemli tarihlerin stadyumlara isim olarak verilmesine en çok Türkiye, Cezayir, Libya, Tunus, Gine, Yeni Gine, Mali ve Hindistan gibi işgale uğramış ülkelerde görüyoruz. Türkiye'de düşman işgalinden kurtuluşla ilgili tarihlerin isim olarak verildiği stadyumlar şunlar: Adana 5 Ocak, Amasya 12 Haziran, Ankara 19 Mayıs, Samsun 19 Mayıs, Çanakkale 18 Mart, Hatay 5 Temmuz, K.Maraş 12 Şubat, Sivas 4 Eylül ve Ş.Urfa 11 Nisan Stadyumu.
 </p>
 <p class="metin">
  İşgalle ilgili tarihler konusunda Türkiye'yi Cezayir takip ediyor. Uzun yıllar Fransa'nın sömürgesi olan Cezayir'de bağımsızlık yolunda önemli olan tarihler 9 stadyuma ad olarak verildi. Bunlar içerisinde en büyüğü 5 Temmuz 1962 Stadyumu (80 bin). Bu, Cezayir'in bağımsızlığını ilan ettiği tarih. Ardından sırasıyla 19 Mayıs 1956 (55 bin) ve 24 Şubat 1956 Stadyumu (50 bin) geliyor. Stadyumlarına işgalden kurtuluş tarihlerini ad olarak veren ülkelerden biri de Libya. Uzun yıllar İtalya'nın işgali altında kalan Libya'nın başkenti Trablusgarp'taki 80 bin kişilik stadyumun adı 11 Haziran. Bingazi'deki 60 bin kişilik stadyumun ismi ise 28 Mart. Uzun yıllar Fransızların sömürgesi olan Tunus'ta da iki büyük stadyumun adı işgalden kurtuluş ile ilgili. 80 bin ve 20 bin kişilik stadyumların adı 7 Kasım. Bunların dışında Yeni Gine, Gine, Mali ve Hindistan'da da 4 stadyumun ismi bağımsızlıkla ilgili önemli tarihlerden oluşuyor. Yeni Gine 24 Eylül, Gine 28 Eylül (40 bin), Mali 26 Mart (50 bin) ve Hindistan 10 Kasım Stadyumu (40 bin).
 </p>
 <p class="metin">
  Rejimlerin isimler üzerindeki etkisi
 </p>
 <p class="metin">
  Dünyadaki stadyumlara baktığımızda yönetim şekillerinin ve ideolojilerin de isimler üzerinde etkili olduğunu görüyoruz. Mesela, komünizmle yönetilen Kuzey Kore'nin en büyük stadyumunun adı 1 Mayıs Stadyumu (150 bin). Komünizmle yönetilen bir başka ülke Çin'in en büyük stadyumunun ismi İşçi Stadyumu (72 bin). Yine Çin'deki 60 bin kişilik bir stadyumun adı Halk Stadyumu. Komünizme veda eden Rusya'da da aynı adla anılan bir stadyumun olduğunu hatırlatmakta yarar var.
 </p>
 <p class="metin">
  Bunların dışındaki stadyum isimlerini şu kategorilere ayırmak mümkün: Birincisi, bulundukları şehirle anılanlar. Addis Abeba, Tokyo ve Kahire Stadyumu gibi... İkincisi, bulundukları ülkelerle anılanlar: Fransa Stadyumu (Stade de France), Avustralya Stadyumu (Stadium Avustralia) gibi... Üçüncüsü, olimpiyat stadyumları. Roma, Berlin ve Münih Olimpiyat Stadyumu gibi... Dördüncüsü, spor adamlarının adlarını taşıyanlar: G. Hagi (Romanya, eski futbolcu), J. Havelange (Brezilya, FIFA eski başkanı), Giuseppe Meazza (İtalya, eski futbolcu ve antrenör. Beşiktaş'ı da çalıştırdı), Santiego Bernabeu (İspanya, Real Madrid'in kurucularından) gibi... Beşincisi, sanatçı ve gazeteci adını taşıyanlar: A. Schwarzenegger  (Avusturya, sinema sanatçısı), Bayrampaşa Çetin Emeç, Edgard Proença Stadyumu (Brezilya, gazeteci) gibi... Altıncısı, ulusal stadyumlar: Uganda Ulusal Stadyumu, Portekiz Ulusal Stadyumu gibi... Yedincisi, arena ve park olarak adlandırılanlar: Amsterdam Arena (Ajax, Hollanda), Arena Auf Schalke (Schalke 04, Almanya), Celtic Park (Celtic, İskoçya), James's Park (Newcastle United, İngiltere), Villa Park (Aston Villa, İngiltere) gibi...
 </p>
 <p class="metin">
  Stadyumlar, Avrupa'da eğlence merkezi gibi
 </p>
 <p class="metin">
  Bazı stadyumların arena ve park olarak adlandırılmasından bahsetmişken şu tespiti yapmadan geçmeyelim. Futbol, başta İngiltere olmak üzere İskoçya, Hollanda, Almanya, İspanya, İtalya ve Danimarka gibi gelir seviyesi yüksek olan Avrupa ülkelerinde bir eğlence olarak görülüyor ve stadyumlar birer eğlence merkezi gibi tasarlanıyor. Bu ülkelerdeki birçok stadyumun 'arena' ya da 'park' olarak adlandırılmasının sebeplerinden biri de bu.
 </p>
 <br/>
 <center>
  <a class="anaorta" href="http://web.archive.org/web/20020415201101/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/375/spor/1.htm), [web.archive.org (arşiv bağlantısı)](http://web.archive.org/web/20020415201101/http://www.aksiyon.com.tr:80/2002/375/spor/1.htm)
