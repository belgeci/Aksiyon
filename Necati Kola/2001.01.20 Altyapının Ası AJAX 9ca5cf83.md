# Altyapının A,sı: AJAX

*Necati Kola 2001.01.20*

<div>
 <p class="spot">
  Ajax, futbolun bir sektör haline geldiği dünyada altyapısı fabrika gibi çalışan  belki de tek kulüp. 1960'lı yıllardan bu yana Johan Cruyff, Neeskens, Van Basten ve Frank Rijkaard gibi ünlü yıldızları dünya futboluna kazandıran  Ajax, FIFA tarafından 2000 yılının en iyisi seçilen Hollanda Milli Takımı'nın  iskeletini oluşturan birçok futbolcuyu da yetiştirmenin mutluluğunu yaşıyor
 </p>
 <p class="metin">
 </p>
 <img border="0" src="/web/20020428175839im_/http://www.aksiyon.com.tr/2001/320/resimler/Ajax.jpg"/>
 <p class="metin">
  Son dört yılda Fatih Terim'in Galatasaray'da başlattığı atılımı saymazsak, kulüplerin maddi sıkıntı içinde kıvrandığı ülkemizde altyapıya ciddi ciddi önem verildiğini ve altyapının bir sektör haline geldiğini söylemek pek mümkün olmaz. Oysa, Hollanda'nın ünlü kulübü Ajax'ın para makinası gibi çalışan altyapısı, hem ülkemizdeki kulüpler için, hem de dünyadaki diğer kulüpler için güzel bir örnek teşkil ediyor. Euro 2000 Avrupa Şampiyonası sırasında hazırladığımız Ajax'ın altyapısıyla ilgili bu dosyada gerçekten çok ilginç ayrıntılar var.
 </p>
 <p class="metin">
  Yetiştir, şampiyon ol, sat, para kazan
 </p>
 <p class="metin">
  Kendi yetiştirdiği oyuncularla şampiyon olup sonra onları zengin kulüplere pazarlamak, bir dönem ortalıkta fazla gözükmeyip tekrar ortaya çıkmak Ajax'ın genel politikası. Topladığı dokuz kupa ile Avrupa'nın en başarılı dördüncü takımı olan Ajax'ın zirvede olduğu yıllara baktığımızda bu politikayı net bir şekilde görmek mümkün. Kırmızı—Beyazlı takım ilk çıkışını 1971'de gösterdi ve bu dönemde Şampiyon Kulüpler Kupası'nı arka arkaya üç, Süper Kupa'yı da iki kez müzesine götürdü. Ajax, on beş yıl suskun kaldıktan sonra 1987'de tekrar sahneye çıktı ve 1995'e kadar olan dönemde bir kez Kupa Galipleri Kupası'nı, bir kez Şampiyonlar Ligi'ni, bir kez UEFA Kupası'nı, bir kez de Süper Kupa'yı kazandı. Kırmızı— Beyazlı takım şu sıralar yine Avrupa kupalarından uzak duruyor. Bu durum, hiç şüphesiz ki yine fırtına öncesi sessizlik anlamına geliyor. Gelelim, Hollanda futbolunun lokomotifi Ajax'ın bugüne kadar yetiştirdiği ünlü isimlere. 1973 yılında 1.4 milyon dolar karşılığında Barcelona'ya transfer olan Johan Cruyff, Kırmızı—Beyazlı kulüpte yetişerek dünya futboluna damgasını vuran isimlerin başında geliyor. Diğer isimler de şöyle: Johan Neeskens, Marco van Basten, Frank Rijkaard (Bu isimler futbolu bırakalı çok oldu), Edwin van der Sar (Juventus), Edgar Davids (Juventus), Clarence Seedorf (Inter), Patrick Kluivert, Frank de Boer (Barcelona), Ronald de Boer (Glasgow Rangers), Dennis Bergkamp (Arsenal).
 </p>
 <p class="metin">
  Çocuklar Arena hayaliyle büyüyor
 </p>
 <p class="metin">
  1960'lı yıllardan bu yana çocuk ve genç yeteneklere özel bir önem vererek yıldız üreten Ajax, adeta bir sektör haline getirdiği altyapısı sayesinde maddi sıkıntı çekmediği gibi, uzaktan bakıldığında uzay gemisine benzeyen 50 bin kişilik Arena gibi bir stadı da tek başına yapma başarısını gösteriyor. İşte bu mükemmel stat, altyapıdaki çocukların hayallerini süslüyor. Mükemmel olan sadece Arena Stadı değil. Hemen bir kaç yüz metre ilerisindeki Toekomst (Gelecek) adlı antrenman kompleksi de gerçekten dört dörtlük. 1996 yılından beri faaliyette olan bu komplekste yedi tane çim saha, bir tane yapay çim saha ve bir tane de küçük stadyum var. Burası düşünülerek seçilmiş bir yer. Çünkü burada antrenman yapan gençler Arena Stadı'nı çok rahat bir şekilde görebiliyorlar ve içlerinden şöyle diyorlar: 'Orası birgün Ajax'ta profesyonel olarak futbol oynamak istediğim yer'. Soyunma odalarının kapılarına Ajax'ta oynamış ünlü futbolcuların isimlerinin yazıldığı kompleks, 160 genç yeteneğe evsahipliği yapıyor. Kırmızı—Beyazlı kulüp, 45 milyon dolar olan yıllık bütçesinin yarıdan fazlasını altyapıya harcıyor. Yıllık bütçeleri 20 milyon dolar civarında olan bizim kulüplerimizin bu rakamın ancak yüzde birini altyapıya ayırdığını düşündüğümüzde Ajax'ın bu işe ne kadar önem verdiği bariz bir şekilde ortaya çıkıyor. Ajax, son yıllarda büyük futbolcuların çıktığı Gana ve Güney Afrika'da da Toekomst benzeri okul açmayı planlıyor. Kırmızı—Beyazlı kulübün Gana'da Ashanti Goldfields ve Güney Afrika'da da Ajax Cape Town isimli takımların sahibi olduğunu da hatırlatmakta yarar var. Bu iki kulüpte oynayan yetenekli gençler, eğitimlerini tamamlamak için Amsterdam'a çağrılıyorlar.
 </p>
 <p class="metin">
  Sistem nasıl işliyor?
 </p>
 <p class="metin">
  Ajax, yılda üç veya dört kez iki bine yakın çocuğun katıldığı üç günlük kurs düzenliyor. Katılan herkese numaralı bir Ajax tişörtü veriliyor. Çok kapsamlı bir testten geçirilen oyunculardan başarılı olanlar birkaç hazırlık maçında oynatılarak tekrar bir testten geçiriliyorlar. Burada başarılı olanlar Ajax'ın altyapısına katılma şansını elde ediyorlar. Daha sonra ise bu oyuncularla beş veya altı yıllık bağlayıcı niteliği olan kontrat imzalanıyor. Ayrıca Ajax'ın Hollanda'daki genç yetenekleri keşfetmek için 15 kişilik bir ekibi var. Bu yıldız avcıları Hollanda'nın dört bir yanını dolaşarak genç yetenekler arıyorlar ve buldukları zaman da anında kulübe bildiriyorlar. Gana, Güney Afrika ve Surinam'dan getirilen yetenekli çocuklar ise daha çabuk uyum sağlaması için Hollandalı bir ailenin yanına yerleştiriliyor.
 </p>
 <p class="metin">
  Toekomst'ta futbol eğitimi alacak yetenekli gençlerin arasına girmekle de iş bitmiyor. Arena'ya giden yol oldukça uzun ve zorlu. Çocukları acımasız bir rekabet bekliyor. Sadece en iyiler Ajax'ta kalabiliyor. Hocalarının gözüne giremeyenler gitmek zorunda. Başarılı olanlar için ise profesyonelliğe giden yol açılıyor. Geçtiğimiz sezon bir maçta Ajax'ın ilk onbirinin sekizinin altyapıdan gelen futbolculardan oluşması, herşeyi anlatmaya kafi sanırım. Ajax, yetenekli gençleri sadece yetiştirdikten sonra değil, yetişme aşamasında da İtalya, İngiltere ve İspanya'nın zengin kulüplerine satarak para kazanıyor. Altyapıdaki çocuklar, öğle yemeklerini duvarları Ajax'lı ünlü futbolcuların resimleriyle süslü Toekomst'taki restaurantta yiyorlar. Çocukların iki antrenman arasında sıkılmalarını önlemek için piyano, bilardo, video oyunları ve masa futbolu gibi ayrıntılar da unutulmamış. Bu okulda hedef, futbolcuların mümkün olduğunca küçük yaşlarda en yüksek performansa ulaşmalarını sağlamak.
 </p>
 <p class="metin">
  Toekomst'ta disipline de çok büyük önem veriliyor. Mesela, cep telefonu kullanmak, küpe ve kep takmak yasak. Bu kurallardan birini halk içinde çiğneyen olursa, bunun Ajax'ın geleneklerine ve imajına zarar verdiği düşünülüyor. Kurallara uymayan çocuk ilk önce yazılı olarak uyarılıyor, aynı şeyin tekrarlanması durumunda da kulüple ilişkisi kesiliyor.
 </p>
 <p class="metin">
  Çocuklar top toplayarak yetişiyor
 </p>
 <p class="metin">
  Ajax'ın altyapısıyla ilgili ilginç ayrıntılardan biri de altyapıdaki en küçük takımın bile A takımın sistemiyle oynaması. Ajax, yıllardan beri 3—4—3 sistemiyle oynuyor ve altyapıdaki çocuklar da bu sisteme göre yetiştiriliyor. Bu sistemden asla vazgeçmeyen Ajax, kolektif çabanın ve takım çalışmasının başarının anahtarı olduğuna inanıyor. Her oyuncu oynadığı mevkiye konsantre olmalı ve nasıl oynaması gerektiğini çok iyi bilmeli. Bu yüzden Kırmızı— Beyazlı kulüp altyapısındaki futbolcuları iç saha maçlarında top toplayıcı olarak kullanıyor. Top toplayıcılar kendi takımlarında nerede oynuyorlarsa o bölgeye yakın bir yerde duruyorlar ve böylece Ajax'lı yıldızlara bakarak nasıl oynamaları gerektiğini öğreniyorlar. Ajax, bir futbolcunun sadece kendi mevkiinde oynamasının doğru olduğuna inanıyor. Bundan dolayı sakatlanan veya cezalı duruma düşen bir futbolcunun yerine başka mevkide oynayan bir oyuncu oynatılmıyor. Bu olaya en güzel örnek geçtiğimiz sezon yaşandı. Ajax Teknik Direktörü Hans Westerhof, ortasahanın solunda ortaya çıkan eksikliği gidermek için takım içinden birini bulmak yerine Ajax'ın PAF takımından bir oyuncu almayı düşündü. Fakat bu oyuncu yeterli kapasiteye sahip değildi. Westerhof da üçüncü takımda oynayan Rafael van der Vaart'ı takıma aldı. 17 yaşında olan bu oyuncu böylece profesyonelliğe ilk adımını atmış oldu ve kendisine verilen şansı da en iyi şekilde kullandı. Otoriteler, Edgar Davids ve Clarence Seedorf'tan sonra Ajax'ın yeni bir yıldızı daha futbol dünyasına kazandırdığı görüşündeler. Rafael van der Vaart'ı bir kenara not ettik.
 </p>
 <br/>
 <center>
  <a class="anaorta" href="http://web.archive.org/web/20020428175839/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/320/spor/1.htm), [web.archive.org (arşiv bağlantısı)](http://web.archive.org/web/20020428175839/http://www.aksiyon.com.tr:80/2001/320/spor/1.htm)
