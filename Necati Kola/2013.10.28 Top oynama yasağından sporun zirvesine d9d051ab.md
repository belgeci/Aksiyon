# Top oynama yasağından sporun zirvesine

*Necati Kola 2013.10.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   FIFA kokartlı hakem Kuddusi Müftüoğlu, Bisiklet Federasyonu Başkanı Emin Mütfüoğlu ve Plaj Futbolu Millî Takımı Teknik Direktörü Adil Müftüoğlu kardeş. Süper Lig hakemi Mustafa Kamil Abitoğlu da öz teyze oğulları. Bu dört ismin hikâyesi gerçekten çok ilginç.
  </font>
 </div>
 <div id="newsText">
  <font class="detail-text">
   <p>
    ‘Kuddusi Müftüoğlu 90 dakikanın bittiğini ilan ediyor ve Akhisar Belediyespor, Beşiktaş’ı 4-1 mağlup ederek kümede kalma umutlarını güçlendiriyor.”
    <p>
     “Mustafa Kamil Abitoğlu maçın son düdüğünü çalıyor ve Fenerbahçe deplasmanda Kasımpaşa’yı 3-2 mağlup ediyor.”
     <p>
      “Cumhurbaşkanlığı Turu’nu yayınlayan ülke sayısının 130’dan 160’a çıktığını belirten Emin Müftüoğlu, organizasyonun artık uluslararası marka olduğunu ifade etti.”
      <p>
       “Dünya ve Avrupa şampiyonu Rusya’nın geçen sezon son mağlubiyetini Türkiye’den aldığını ifade eden Adil Müftüoğlu, ‘Bu yıl da hiç yenilgileri yoktu. Yaptığımız ikinci hazırlık maçını 9-8 kazanarak rakibimizi bir defa daha yenmeyi başardık’ dedi.”
       <p>
        Medyada sık sık isimlerini duyduğumuz bu dört spor adamının ortak özelliği, aynı aileye mensup olmaları. FIFA kokartlı Süper Lig hakemi Kuddusi Müftüoğlu, Bisiklet Federasyonu Başkanı Emin Müftüoğlu ve Türkiye Plaj Futbolu Millî Takımı Teknik Direktörü Adil Müftüoğlu kardeş. Süper Lig hakemlerimizden Mustafa Kamil Abitoğlu ise onların öz teyze oğlu.
        <p>
         Biz de bu isimlerin ilginç hikâyelerini kendilerinden dinlemek istiyoruz. Normal zamanlarda maç, idman, toplantı veya özel işler gibi sebeplerden dolayı bir araya getirmek epey zor olduğu için, Kurban Bayramı’nın üçüncü gününe randevulaşıyoruz.
        </p>
        <p>
         <img alt="" height="221" src="http://web.archive.org/web/20131204085117im_/http://medya.aksiyon.com.tr/aksiyon/2013/10/28/muftuoglu.jpg"/>
        </p>
        <p>
         Yaşadıkları Alanya’ya ulaştığımızda bizi Kuddusi Hoca karşılıyor. Sahilde çayımızı yudumlarken önce ağabey Emin Müftüoğlu, ardından Mustafa Kamil Abitoğlu geliyor. Manavgat’ta olduğu belirtilen Adil Müftüoğlu’nun da yarım saat içinde yanımızda olacağı ifade ediliyor.
         <p>
          Söz konusu isimlerin spora, hakemliğe başlama serüvenlerine geçmeden önce soyadlarının hikâyelerini merak ediyoruz. Bu hikâyeleri dinlerken ilginç bilgiler ediniyoruz. “Soyadımız dedelerimizden geliyor.” diyor Emin Müftüoğlu: “Babamın dedesi Hüseyin Efendi hocaymış. Yine dedemin iki kardeşi Emin Efendi ve Kuddusi Efendi var. Emin Efendi, Alanya’daki Orta Cami’nin imamıymış. Kuddusi Efendi de Konya’da bir medresede hocalık yapmış, kendisini tamamen dine adamış. Ailedeki diğer kişilerde de hocalık olduğu için Cumhuriyet döneminde Müftüler denilen aileye Müftüoğlu soyadı verilmiş.”
          <p>
           Dinledikçe, sadece soyadlarının değil, adlarının da ilginç hikâyesi olduğunu öğreniyoruz. Emin Müftüoğlu devam ediyor: “Hüseyin dedem dört kardeşmiş. Adil, Emin, Kuddusi ve Bahri... Bahri, Çanakkale’de şehit düşmüş. Dedemin ismini alan babam, bize de onun yaşayan kardeşlerinin ismini vermiş.”
           <p>
            Sonra Mustafa Kamil Abitoğlu giriyor araya: “Bizim aile de dindar bir aile. Hem dedelerimiz hem de babamlar... Soyadımız ‘ibadet eden’ anlamındaki ‘abit’ten geliyor. Dedelerimiz yaşantılarına uygun olarak bu soyadını seçmiş. Müftüoğlu ve Abitoğlu soyadları birbirine çok uygun, güzel bir konsept oluşmuş (gülüyor). Ben de ortaokulu Alanya İmam Hatip Lisesi’nde okudum.”
            <p>
             Peki, üç kardeş ile teyze oğulları Mustafa Kamil Abitoğlu’nun sporculuk ve hakemlik hayatları nasıl başlamış? Aslında hepsinin hikâyesi, Emin Müftüoğlu’nun okumak için Antalya İmam Hatip Lisesi’ne gitmesiyle başlıyor. “Aileye baktığınızda spor geçmişi yok. Bir kısmı tarımla uğraşan, bir kısmı hocalık yapan, sporu çok da kabullenmeyen, hatta spora karşı çıkan bir aile.” diyor Emin Bey. Karşı çıkmalarının sebeplerinden biri de o yıllarda spor denince sadece futbolun akla gelmesi, futbol ve futbolcu imajının kötü olmasıymış: “Evimiz futbol sahasının yanındaydı. Hatta korner direği yattığımız odanın hemen önündeydi. Ona rağmen o sahaya girmemiz, top oynamamız yasaktı. Çocuksun, oynamak istiyorsun; ama yasak! Oynarsan dayak var.”
             <p>
              Dönüm noktası, biraz önce belirttiğimiz gibi Emin Müftüoğlu’nun ilkokulu bitirip yatılı olarak Antalya İmam Hatip Lisesi’ne gitmesi olur. Sporun sadece futbol olarak algılandığı o dönemlerde spora bakışı değişir, ufku genişler, Alanya’dan ibaret olan dünyası büyür. Futbolun yanı sıra birçok spor dalına ilgi duymaya başlar. Okulun basketbol takımına girer: “Antalya İmam Hatip’te ufkum çok değişti. Kısa süre sonra babamı ve dedemi kaybettik, yalnız kaldık. Bu yalnızlıkta kendimizi sporla daha iyi koruyabileceğimizi, sigara, alkol ve kötü alışkanlıklardan uzak durabileceğimizi düşündük. Spor hikâyemiz kısaca böyle başladı diyebiliriz.”
              <p>
               <strong>
                5 yaşımda hafız oldum
               </strong>
               <p>
                Bu noktada Kuddusi Müftüoğlu araya giriyor ve bugüne kadar kimsenin bilmediği bir bilgi veriyor: “Ailede dinî bir ritüel var. Hüseyin dedem bana dört yaşımda Kur’an-ı Kerim okumasını öğretti, beş yaşımda da hafız oldum. Böyle bir ailede bizlerin top oynaması pek doğru değildi.”
                <p>
                 1979’da önce babaları, sonra da dedeleri vefat eder. Artık ailede en büyük erkek Emin Müftüoğlu’dur ve kardeşlerine hem ağabeylik hem de babalık yapar. “Babam ve dedemi arka arkaya kaybedince bizi Emin ağabeyim yönlendirmeye başladı.” diyor Kuddusi Hoca. “Bize bir vizyon çizdi. Bana dedi ki sen Anadolu Lisesi’ne gideceksin.” O zamanlar her yerde Anadolu Lisesi yoktur. Sınava girer. Alanya’dan dört-beş kişi sınavı kazanır. Onlardan biri de Kuddusi Müftüoğlu’dur. Kazandığı okul, Konya Anadolu Lisesi’dir. Derslerinin yanı sıra sporda da başarılıdır. Okulun hem atletizm hem hentbol hem de futbol takımındadır. Özellikle hentbolda Türkiye çapında önemli başarılar kazanırlar: “Atletizmde de başarılıydım. Okulun bayrak takımındaydım. Bir keresinde, son koşucu bendim. Hocamız beni özellikle son tura saklamıştı. Fakat diğer arkadaşlarım çok yavaş olduğu için rakipler yarışı bitirmişti. Bana da son turu yalnız koşmak kalmıştı.”
                 <p>
                  Kuddusi Müftüoğlu, teyze oğlu Mustafa Kamil Abitoğlu ile birlikte hakemliğe nasıl başladıklarını da şöyle anlatıyor: “Emin abim, 1990’lı yıllarda Antalya İl Hakem Kurulu’ndaydı. Kendisi de hakemdi. Futbol Federasyonu Akdeniz Bölge Müdürü Sadık Deda ile ilişkileri iyiydi. Mustafa Kamil ve ben, onun zorlamasıyla hakem kursuna yazıldık. Sadece Emin ağabeyimi kırmamak adına gittik, geldik. İlk birkaç yıl istemeye istemeye hakemlik yaptık. Sonra Süper Lig’e kadar yükselip FIFA kokartı aldık.”
                  <p>
                   Sonra araya Emin Müftüoğlu giriyor: “1980’lerin başında askerliğimi yaptım. Alanyaspor yeni kurulmuştu ve ilk kez profesyonel ligde (3. Lig) mücadele edecekti. Allah nasip etti, Alanya’nın ilk profesyonel futbolcularından biri oldum. Aynı zamanda amatör takımlarda idarecilik yapıyordum. Hakemlere karşı çok tepkiliydim. O zamanlar Alanya’da amatör maçlar oynanmıyordu. Maç için hep Antalya’ya gidiyorduk ve bizim maçları Antalyalı hakemler yönetiyordu. Belki doğru karar veriyorlardı ama kendimize göre biz haklıydık.”
                   <p>
                    <strong>
                     İkisi de hakem olmak istemedi
                    </strong>
                    <p>
                     Hakemlere karşı hep isyankârdır Emin Bey. Sonra amatör maçlarda hakemlik ve gözlemcilik yapmaya başlar. İl Hakem Kurulu seçimi yapılır. O da aday olur ve kurula girer. Sonra Alanya’dan da hakemler çıkması için kimi gördüyse teklifte bulunur. Ama kimse oralı bile olmaz. En sonunda gücü kardeşi Kuddusi ile teyze oğlu Mustafa Kamil’e yeter: “İkisi de bu işi çok fazla yapmak istemedi. Çünkü üniversitede okuyorlardı (Kuddusi Müftüoğlu, Dokuz Eylül Üniversitesi Mimarlık Fakültesi Şehir ve Bölge Planlama Bölümü’nde, Mustafa Kamil Abitoğlu ise Uludağ Üniversitesi Maliye Bölümü’nde). Benim despot yapım sonucunda hakemliğe devam ettiler. Boynuz kulağı geçer misali, benden devraldıkları bayrağı bugün en yükseğe çıkardılar. Hedef, Alanya’dan bir FIFA hakemi çıkarmaktı ve buna kimse inanmıyordu. Ama Allah nasip etti. Benim için, onları hakemliğe başlattığım o ilk gün kadar, hiçbir şaibeye karışmadan bu noktalara geldikleri bugün de çok önemli.”
                     <p>
                      Bu noktada sözü, geldikleri noktayı daha iyi anlatmak için Kuddusi Müftüoğlu alıyor: “Düşünün, annemiz hakem değil, babamız hakem değil, amcamız hakem değil, aileden kimsenin sporla ilgisi yok. Bunları bırakın, şehirde hakem yok, bir hakemi tanıyan yok. Böyle bir yerden çıkmak hakikaten çok büyük bir başarı.”
                      <p>
                       Bu konuda Abitoğlu’nun da söyleyecekleri var: “1992 yılıydı sanırım. Emin ağabey bizi zorla hakem kursuna gönderdi. Her gün 135 kilometre mesafedeki Antalya’ya gidip geldik.” diyor ve devam ediyor: “Hakemlik ailemize uygun bir meslek değildi. Daha çok turizmle meşgul oluyorduk. Ben zaten ilk iki sene doğru düzgün hakemlik yapmadım.” Sonra askerliğini yapar. Futbolu çok seviyordur. Amatör olarak futbol oynar. Ondan sonra Emin Müftüoğlu tarafından bir zorlama daha olunca kendini tam kapasiteyle hakemliğe verir: “Şimdi iyi ki bizi zorlamış diyorum. Allah kendinden razı olsun. Başlarda biraz ara verdiğim için benim yükselişim meşakkatli oldu ama Kuddusi basamakları çok hızlı çıktı. Ben onun açtığı yolda ilerledim diyebilirim.”
                       <p>
                        Peki, hakemlikle ilgili ilginç anıları var mı? Hakemlikte güzel, çirkin çok anısının olduğunu söylüyor Kuddusi Hoca. Birkaçını anlatmadan önce ise mesleğinin zorluklarından bahsediyor: “20 yıldır hafta sonlarımız yok. 52 haftanın 40-45 haftasını belli yerlerde geçiriyoruz. 20 yıldır amatör bir şekilde profesyonel yaşıyoruz. Yediğimize, içtiğimize, söylediklerimize, davranışlarımıza dikkat ediyoruz. Aldığımız ücretlerden çok gördüğümüz ilginin, takdirin mutluluğunu yaşıyoruz.”
                        <p>
                         Sonra anılarından birini anlatmaya başlıyor: “Alanya’ya hizmet etmek için belediye başkanlığına talip olmam camiada biliniyor. Bazı oyuncular da biliyor. Yönettiğim son Sivasspor-Eskişehirspor maçında bazı oyuncular gelip ‘Aman hocam, benim Alanya’da beş yüz oyum var. Kararlarına dikkat et, bu oyları kaybetme.’ dedi.”
                         <p>
                          Süper Lig’de yönettiği ilk maçı da unutmamış Kuddusi Hoca: “13-14 yıldır Süper Lig’deyim. Yönettiğim ilk maç, Denizlispor-İstanbulspor maçıydı. Denizli evinde 4-0 yenilmişti. 30 yaşımdaydım o zaman. O yaşta kolay kolay kimse Süper Lig’de maç yönetemiyordu. Ben şanslı bir döneme geldim. Bir anda Süper Lig’e çıktım. Şu an iyi ki hakem olmuşum diyorum.”
                          <p>
                           “İyi ki olmuşum.” dese de Türkiye’de maç yönetmenin zorluklarından da bahsediyor Kuddusi Hoca. Avrupa ile kıyaslıyor, “Orada oyuncular için hakemin kim olduğu önemli değil. Dolayısıyla hakeme göre maç oynamıyorlar.” diyor. “Bizde ise seyirci, oyuncu, yönetici ve medyanın hakemle ilgili bir yargıları var. Bu yargılar önyargı hâline dönüşüyor. Maçtan önce bunları düşündükleri için maç esnasında da verdiğiniz her kararın arkasında başka sebepler arıyorlar. Bu bilinçaltı bilince yerleşiyor, oyuncular itirazla ya da başka şekilde sizi rahatsız ediyor. Sıkıntı burada.”
                           <p>
                            Mustafa Kamil Abitoğlu da benzer şeyler düşünüyor. Türkiye’nin şartlarının çok farklı olduğunu söylüyor: “Bu ortamda hakemlik yapılacak iş değil aslında. İnsanlarımız gerçekten çok önyargılı. Sonuçta biz kuralları uygulamaya çalışıyoruz. Zaman zaman hatalar yapsak da bunların hiçbiri art niyetli değil. Baskıyla baş edebilmek için eğitim alıyoruz ama sonuçta biz insanız ve yapıcı olmayan eleştirilerden etkileniyoruz. Avrupa’da ise herkes, hakemlerin sahaya bir senaryoyla çıkmadığını, verilen kararların o anda verildiğini, verilen kararların öncesinin ve sonrasının olmadığını biliyor, kararlarda bir art niyet aramıyor. Bizde ise basit bir taç atışı bile farklı yorumlanıyor. Bu da bizi üzüyor tabii ki.”
                            <p>
                             <strong>
                              Çok yönlü spor adamı
                             </strong>
                             <p>
                              Kardeşi Kuddusi ve teyze oğlu Mustafa Kamil’in hakem olmasında önemli bir payı olan Emin Müftüoğlu, çok yönlü bir spor adamı. Lisede basketbol takımındaydı. Alanyaspor’da profesyonel futbol oynadı. Amatör kulüplerde yöneticilik yaptı. Futbol hakemliğine başladı. İl Hakem Kurulu’nda görev aldı. 1990’lı yıllarda Bisiklet, Motosiklet ve Triatlon Federasyonu’nun yönetimine girdi. Bu üç branş o yıllarda aynı çatı altındaydı. Triatlonun Türkiye’de ilk kez Alanya’da düzenlenmesine önemli katkılarda bulundu. Sonra bu branşların hepsi ayrı federasyon hâline geldi. Triatlon Federasyonu’nun ilk kurucu asbaşkanı oldu. İki dönemdir de Bisiklet Federasyonu Başkanı. Bu dönemde Cumhurbaşkanlığı Bisiklet Turu dünyada çok önemli bir yere geldi. Kendi döneminde yapılanlarla ilgili mütevazılığını koruyor: “Bunda ülkemizdeki istikrarlı iktidarın çok önemli bir yeri var. Sayın başbakanımızın koyduğu vizyonun, bizi hiçbir zaman yalnız bırakmayan cumhurbaşkanımızın önemli bir yeri var. Ülkemizin geldiği ekonomik durum ve devlet büyüklerimizin desteği olmasaydı biz hiçbir şey yapamazdık.”
                              <p>
                               Müftüoğlu kardeşler arasında en şanslısının Adil Müftüoğlu olduğu söylenebilir. Zaten bunu üçü de dile getiriyor. Spora başlama konusunda bir sıkıntı çekmemiş. Buna rağmen profesyonel manada spor hayatı 18 yaşında başlamış: “18 yaşıma kadar büyük sahada hiç maça bile çıkmamıştım. Ortaokul ve liseyi İstanbul’da bitirip Alanya’ya dönünce Alanyaspor ile idmanlara çıkmaya başladım. Üç ay sonra da profesyonel olup direkt forma giydim. Alanyaspor, Finlandiya 1. Lig takımlarından AC Oulu, Beylerbeyi ve Sakaryaspor’da oynadım. Bu arada Bilgi Üniversitesi İşletme Bölümü’nden mezun oldum.”
                               <p>
                                Finlandiya’ya gidiş hikâyesi de ilginç Adil Müftüoğlu’nun: “AC Oulu kamp için Alanya’ya gelmişti. Alanyaspor ile hazırlık maçı yaptılar. Beni beğenmişler. Teklifte bulundular. Ben de gittim. Fakat iklimine alışamadım. Çok soğuktu. Yarım sezon sonra okulumu bahane edip ayrıldım.”
                                <p>
                                 Adil Müftüoğlu, futbolu bıraktıktan sonra da spordan kopamamış: “Yazları zaten hep plaj futbolu oynuyorduk. 2006’da Plaj Futbolu Türkiye Ligi başladı. Biz de bir takım kurup katıldık. Plaj Futbolu Millî Takımı’na seçildim. 2011’de teknik direktörlük görevini Ömer Kaner’den devraldım. Millî Takım’ın hem oyuncusu hem de teknik direktörüyüm. Şu an dünyada ilk 20, Avrupa’da ilk 15’in içindeyiz.”
                                </p>
                                <hr/>
                                <p>
                                 <strong>
                                  Kuddusi Müftüoğlu (FIFA kokartlı hakem, Finlandiya Fahri Konsolosu,
                                 </strong>
                                 <p>
                                  <strong>
                                   Şehir Plancısı, AK Parti Alanya Belediye Başkan Aday Adayı):
                                  </strong>
                                  <p>
                                   <strong>
                                    Hedefim Alanya’nın marka değerini artırmak
                                   </strong>
                                  </p>
                                  <p>
                                   Şehir plancısının ne yaptığını insanlarımız pek bilmiyor. Şehir plancısı, şehri planlar, imar planlarını yapar. Ben Dokuz Eylül Üniversitesi Mimarlık Fakültesi Şehir ve Bölge Planlama Bölümü mezunuyum. 1995’ten beri kendi ofisimde şehir planlaması üzerine çalışıyorum. Alanya ve çevresindeki belediyelerde planlamalar yapıyorum. Buradaki bütün belediyeleri de biliyorum. Şu an bu bölgede 16 tane belde belediyesi var. Büyükşehir Yasası ile hepsi Alanya Belediyesi adı altında birleşti. Bütün beldeleri bildiğim, bilgim ve becerim olduğunu düşündüğüm için Alanya Belediye Başkanlığı için AK Parti’den aday adayıyım. Aday olur ve kazanırsam Alanya’ya en güzel şekilde hizmet etmeye devam edeceğim.
                                   <p>
                                    Bölgenin en önemli sorunlarından biri, çarpık yapılaşma. Geçmişte 17 farklı belediyenin 17 farklı imar planı olmuş. Birbirine benzemeyen planlar, şu anki fiziki tutarsızlıkları ortaya çıkarmış. Yapacağımız ilk iş, imar planlarını doğru yapmak, birbirleriyle uyumlu hâle getirmek. Ayrıca, özellikle yaz aylarında trafik önemli bir sorun. Hedefim, 16 beldesi, 69 köyü olan, binlerce yerleşik yabancıya ev sahipliği yapan, 70 kilometrelik sahil bandı bulunan Alanya’yı trafiğiyle, imar planlarıyla daha yaşanabilir hâle getirmek. Önemli bir kısmı turizmle beslenen ilçede turizm yatırımlarını doğru şekilde yönlendirmek. Alanya’yı marka şehir yapmak. Hep Bodrum’u tercih eden elit kesimin buraya gelmesini sağlamak. Golf sahaları ve spor turizmiyle turizm mevsimini 12 aya yaymak. Otobanla ulaşımı rahatlatmak. Bunlar çok zor şeyler değil. Zaten AK Parti’nin belediyeciliği biliniyor.
                                    <p>
                                     Ben aynı zamanda, eşim Finlandiyalı olduğu için, Finlandiya Fahri Konsolosu’yum. Finlandiya Büyükelçisi’nin Alanya’daki eli, ayağı, koluyum. Burada sürekli yaşayan 3 bin Finlandiyalı var. Yazın da tatil için 50 bin civarında Finlandiyalı Alanya’ya geliyor. Bir sıkıntıları olduğunda bize geliyorlar. Biz de her türlü hizmeti veriyoruz.
                                    </p>
                                    <p>
                                    </p>
                                   </p>
                                  </p>
                                 </p>
                                </p>
                               </p>
                              </p>
                             </p>
                            </p>
                           </p>
                          </p>
                         </p>
                        </p>
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36917-top-oynama-yasagindan-sporun-zirvesine.html), [web.archive.org (arşiv bağlantısı)](http://web.archive.org/web/20131204085117/http://www.aksiyon.com.tr:80/aksiyon/haber-36917-top-oynama-yasagindan-sporun-zirvesine.html)
