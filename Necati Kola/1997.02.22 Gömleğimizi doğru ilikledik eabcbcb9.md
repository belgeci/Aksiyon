# Gömleğimizi doğru ilikledik

*Necati Kola 1997.02.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Rasim Kara... Yeni kuşak onun oyunculuk dönemini pek bilmiyor ama başarılı bir kalecilik geçmişi var. Kalesini başarıyla koruduğu Beşiktaş'ın yedi yıl kaptanlığını yaptı.
  </font>
 </div>
 <div id="newsText">
  <font class="detail-text">
   Futbolu bırakınca kendine bir hedef çizdi: İyi bir teknik direktör olacağım. Bundan sonra kendini hep teknik direktörlüğe hazırladı, kaptanlığını yaptığı Beşiktaş'a hoca olarak dönebilmek için tam on üç sene bekledi.
   <br>
    <br>
     Beşiktaş'a gelişi pek de kolay olmadı aslında. Fatih Terim ile birlikte çok büyük başarılara imza atmıştı ama Milli Takım'da ikinci adam olması tereddütlere sebep olmuştu: Rasim Kara, Beşiktaş'ta birinci adamlığı layıkıyla yapabilir miydi acaba? Beşiktaş yönetimi, bu yüzden, menecerlik ve yabancı bir hocanın yardımcılığını teklif etti ilk önce, ileriki yıllarda birinci adam olursun diyerek. Kara, kabul etmedi bu teklifleri. Sonunda yönetim 'ilk iki yıl şampiyon olmasak da olur' diyerek görevi Rasim Kara'ya teslim etti. Kara, Beşiktaş'a imzayı attı atmasına ama 'TSYD kupası maçlarından sonra gider' diyenler vardı. Ama olmadı. Galatasaray'ı yenen ve Fenerbahçe'yle de berabere kalan Beşiktaş kupayı aldı. Bu sefer 'üç ay sonra gider' denmeye başladı. Yine olmadı. Son yıllarda Avrupa'da tur atlayamayan Beşiktaş, Kara ile tur değil, turlar atlamıştı. Göreve geleli beri hiçbir derbiyi kaybetmeyen Kara, 'gitti gidecek' söylentilerine rağmen hâlâ görevde ve ligde de, kupada da iddialı iki teknik direktörden biri. Rasim Kara ile göreve gelişini ve bunca tereddütlere rağmen başarılı olmasının nedenlerini konuştuk.
     <br>
      <br>
       Sayın Kara, iki çocuğunuz vardı ama Beşiktaş'a imza atar atmaz bu rakam yirmi sekiz oluverdi. Dolayısıyla gerilim ve sorumluluğunuz arttı. Hayatınızdan memnun musunuz?
       <br>
        <br>
         Memnunum. Neden olmayayım? İyi bir takımın başındayım, o iyi takımla iyi şeyler yapıyoruz. Sağlığımız, sıhhatimiz yerinde. Beşiktaş, tarihinde ilk defa      UEFA kupasında tur değil, turlar atladı. Ligde ve kupada iddialı olan iki takımdan biriyiz. Neden memnun olmayayım? Ama zor, sıkıntılı tarafları da çok tabii. Evde iki çocuk vardı, şimdi yirmi altı oldu; bu oldukça zor. Evimle ilgilenmekte zorluk çekiyorum. Birçok işi eşim yalnız yapmak zorunda kalıyor ama herşeye rağmen memnunum.
         <br/>
         <br/>
         Sadece Fatih'in yardımcılığını yaparım dedim
         <br/>
         <br/>
         Beşiktaş'a gelişiniz biraz sıkıntılı oldu herhalde. Önce menecerlik teklif edildi, sonra yabancı bir hocanın yardımcılığı...
         <br/>
         <br/>
         Ben yirmi yıl kalecilik yaptım, on üç yıldır da antrenörlük yapıyorum, bütün kursları bitirdim. Beşiktaş kulübü bana resmen 'gel menecerlik yap' demedi. Basına öyle yansıdı, eğer benim sıcak bir yaklaşımım olsaydı böyle bir teklif gelebilirdi. Fakat ben yıllar önce antrenörlüğe soyunmuş biriyim. Takımın başına eşofmanımı giyip geçmekten yanaydım. Kendimi iyi yetiştirdiğime inanıyordum, hiç de acelem yoktu. Hemen bir takımın başına geçeyim gibi bir düşüncem yoktu. İyi futbolculuk iyi antrenör olmaya yetmiyor, bu işin teorik pratik aşamalarından geçmek gerekiyor. Ben bu aşamaları geçtim ve başarılı olduğumu da düşünüyordum. Menecerlik hiç yapmadım. Benim şu ana kadar ne yaptığım ortadaydı.
         <br/>
         <br/>
         Yabancı bir hocanın yardımcılığını niçin istemediniz?
         <br/>
         <br/>
         İşin başına dönersek; Milli Takım'da bir huzursuzluk olmasın diye 'Fatih Terim görevi bırakınca, ben de bırakacağım' dedim. Terim bırakınca, Federasyon'dan bana 'sen bırakma' dendi. Bu durumda ya tek çalışacaktım, ya da Fatih ile başka kulüpte devam edecektik. Bu arada Beşiktaş kulübü bana 'Bir yabancı antrenör alacağız. Bir yıl onun yanında çalış, sonra başa geç' dedi. Ben yolumu çizdiğimi söyledim, dolayısıyla bunu kabul etmedim. Ya başa geçecektim, ya da Fatih Terim'le çalışacaktım. Doğru veya yanlış bu kararı aldım. Beşiktaş çevresi yanlış anladı bunu. 'Galatasaray'a giderim yardımcılık yaparım ama Beşiktaş'ta yapmam' şeklinde anladılar. Halbuki benim anlatmak istediğim, yalnız Terim'in yardımcılığını yapacağımdı. Bu durum karşısında yönetim düşündü, taşındı ve bizde karar kıldı.
         <br/>
         <br/>
         Gömleğini yanlış ilikleyenlerden değilim
         <br/>
         <br/>
         İmza attıktan sonraki ilk günlerde neler yaptınız? Sizinle alakalı bir sürü tereddüt vardı çünkü.
         <br/>
         <br/>
         İlk önce, benden önce görev yapan Christoph Daum'a teşekkür ettim. Hiçbir zaman 'enkaz devraldık' gibi sözler söylemedim. 'Beşiktaş'ın eksikleri var. Bu eksikleri en iyi bilenlerden biriyim. Bu sorunları teker teker çözeceğiz' dedim. Görevi kabul etmeden önce ne tür zorluklarla karşılaşacağımın bilincindeydim. Fatih Terim'in yardımcılığını yapmam nedeniyle bu işi kaldıramayacağımı düşünüyorlardı. Ben on üç senedir kendimi teknik direktörlük  için hazırlamıştım. İnsan olarak, özellikle de Türk insanı olarak yazılanlardan, söylenenlerden ne kadar etkilenmiyoruz desek de, etkileniyoruz. Göreve başladıktan sonra, yaklaşık iki ay boyunca gazetelerden ve televizyondan uzak durdum. Olumlu bir karar olduğunu düşünüyorum. Sadece kendi işime baktım. Ben işimi planlı ve disiplinli yapan insanlardanım. Eğer sabahleyin gömleğinizin ilk düğmesini yanlış iliklerseniz, sonuç yanlış olur. Bu nedenle Beşiktaş'ta transferde doğru şeyler yapmayı planladık ve herkesin takdir edeceği gibi, üç yabancı futbolcu transferimiz ilk defa tam istediğimiz gibi oldu. Yerli transferde, dört büyüklerin kendi aralarında oyuncu almaları mümkün olmadığından, olabilecek en iyi transferleri yaptık. Beşiktaş'ı kolej takımı havasına soktuk. Futbolculara şahsiyet aşılanarak topluma örnek olmalarını sağladık, televizyon programlarına abuk sabuk konuşmalarını engelledik. Yeni sağlık ekibi kurduk ve başına doktorlar getirdik. Bu çok önemli. Bir masör çıkıp da sakatlık hakkında beyanat veremeyecek. Ayrıca bugüne kadar sorunlar direkt başkana gitmiş, artık öyle değil. Oyuncular kaptana, kaptan menecere, menecer teknik patrona... Göreve gelir gelmez gömleğimizi doğru ilikledik kısacası.
         <br/>
         <br/>
         Ligde de, kupada da en iddialı takım Beşiktaş
         <br/>
         <br/>
         Aradığınız şartlar var mıydı peki?
         <br/>
         <br/>
         Evet, vardı. Özellikle belirtmeliyim, işime hiçbir müdahale yok, uyum içinde çalışıyoruz. Bana 'takım bir geçiş dönemi yaşıyor, yeni oluşumlar gerekiyor, iki yıl şampiyon olmasak da olur' dendi. Bu rahat olmamı sağlıyor. Bu demek değildir ki iki sene şampiyon olmayacağız. Ligde de, kupada da emin adımlarla ilerliyoruz.
         <br/>
         <br/>
         İlk iki yıl sizden şampiyonluk beklenmiyor ama Rasim Kara bu yıl Beşiktaşlılar'a şampiyonluk tattırabilecek mi?
         <br/>
         <br/>
         En büyük arzum şampiyonluk. 1959'da başlayan profesyonel futbol liginde Beşiktaş, Türk hocalarla hiç şampiyonluk yaşayamamış. Hedefim bir ilke imza atmak, bu yıl olmazsa gelecek yıl mutlaka şampiyonluğa ulaşmak. Şu ana kadar oyuncularımın ortaya koydukları mücadele beni sevindiriyor. Sezon sonuna kadar bu düşüncede olur, bu arzuları paylaşırsak gülen taraf biz oluruz. Şampiyonluğu iki sene sonra değil bu sene istiyoruz.
         <br/>
         <br/>
         Beşiktaş, gelecek yıllarda eski günlerine dönebilecek mi?
         <br/>
         <br/>
         Biz bunun uğraşını veriyoruz zaten. Beşiktaş'ta yeniden yapılanma başlattık. Takım kabuk değiştiriyor. 1983'te başlayan ve sonraki on yılda başarılara ambargo koyan takımdan geriye kalan sadece Recep var. Sinan, Serdar, B. Mustafa, K. Mustafa, Oktay ve diğerleri yirmi yaşını yeni geçtiler. Önlerinde yine genç ağabeyleri var. Bunlar en azından altı yıl beraber oynayacaklar. Kuracağımız kadro ve yakalayacağımız hava ile Beşiktaş'ı 21. yüzyıla taşıyacak, Allah'ın izniyle yeni başarılara imza atacağız.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-2305-gomlegimizi-dogru-ilikledik.html), [web.archive.org (arşiv bağlantısı)](http://web.archive.org/web/20140307041934/http://www.aksiyon.com.tr/aksiyon/haber-2305-gomlegimizi-dogru-ilikledik.html)
