# Su üzerinde Korku, heyecan ve sevinç...

*Necati Kola 1997.06.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bundan beş yıl önce dönemin Turizm Bakanı Abdülkadir Ateş'in girişimleriyle rafting, Çoruh Nehri'nde, turizm amaçlı olarak başlatıldı.
  </font>
 </div>
 <div id="newsText">
  <font class="detail-text">
   O gün gazete ve televizyonlar bu olayı, 'Türkiye'de de rafting yapılmaya başlandı' şeklinde değil de 'Rafting yaparken bottan düşen Duygu Asena canını zor kurtardı. Asena, elimin hamuruyla erkek işine karışmakla hata yaptım, dedi' başlıklı haberlerle kamuoyuna duyurdular. Raftingi tanıtım için Çoruh'a davet edilen ve feministliğiyle bilinen Asena'nın bu itirafı, raftingin Türkiye'de ilk defa yapılıyor olmasından çok daha önemliydi.
   <br>
    <br>
     Beş akarsuyumuzda yapılıyor
     <br>
      <br>
       Duygu Asena'nın bottan düşmesiyle başlayan rafting heyecanı, Vali Recep Yazıcıoğlu'nun Erzincan ve çevresinde turizmin gelişmesine yönelik girişimleriyle Fırat'ın kolu olan Karasu Irmağı'na sıçradı. Turizme yönelik bu spor, turizm merkezlerimize yakın akarsularda yapılmazsa olmazdı. Derken, turizm acentalarının girişimleriyle rafting, Dalaman Çayı'na, Antalya Köprüçay'a ve Alanya Dim Çayı'na kadar yayıldı. Bu beş akarsuyumuzda beş yıldır yapılmakta olan rafting, meraklıları dışında çok az kişi tarafından biliniyor hâlâ.
       <br>
        <br>
         Raftingi bilenlerden biri de bendim ama nasıl yapıldığını yakından hiç görmemiştim. Dim Çayı'nda organize edilen 1. Alanya Rafting Triatlon Yarışmaları bir fırsattı. Alanya'nın yolunu tuttuğumda 'Acaba yarışmacıların hepsi turist mi olacak?' sorusunu soramadan edemedim. Çünkü, zihnimde oluşan rafting imajı, turistlerden başkası yapamaz şeklindeydi.
         <br/>
         <br/>
         Yarışmalardan bir gün önce Alanya'ya vardığımda, sokak ve caddeler bu organizasyonun afişleriyle doluydu. Organizasyon Komitesi'nin bürosuna gittiğimde, yabancı sporcuların yanı sıra yerli sporcular da kuyruk oluşturmuştu. Sakarya'dan, Amasya'dan, İstanbul'dan, Eskişehir'den gelen birçok sporcu kayıt için sıra bekliyorlardı. Onlarca raftingcimiz varmış da haberimiz yokmuş dedim kendi kendime.
         <br/>
         <br/>
         Raftingi bilmeyenler yarıştı
         <br/>
         <br/>
         Ertesi sabah erkenden, sporcularla birlikte, yeşilin binbir çeşidine evsahipliği yapan Dim Çayı Vadisi boyunca yarışın start alacağı Değirmenönü mevkiine doğru yola çıktık. Sporcuların birbirinden heyecanlı oldukları her hallerinden belliydi. Değirmenönü'ne vardığımızda sporculara kask, can yeleği ve vücut ısısını koruyan elbiseler dağıtıldı. Akabinde raftingciler, numara sırasına göre içtimaya geçtiler. Derken haklı olduğum ortaya çıktı. Yerli raftingcilerimizin hemen hemen hepsi ilk defa rafting yapacaklardı. Bilen on kişiye de cankurtaran vazifesi verilmişti.
         <br/>
         <br/>
         Raftingi bilen birisi, 'Beni dikkatle dinleyin' deyip rafting dersine başlayınca, herkes, hakikaten dikkatle dinlemeye başladı. Aksi takdirde kötü birşey olabilirdi Allah korusun. Madem tehlikeli değildi, her 250 metreye niye cankurtaran koyuyorlardı ki? Rafting dersini verenin sözlerini 'Allah yardımcınız olsun'la bitirmesi sporcuları daha da heyecanlandırdı. Dörder dörder ve ikişer dakika arayla gönderilen sporcular, birbirleriyle değil zamanla yarıştılar. Yarış boyunca korkulan başa gelmedi. Birkaç bot devrilmesi ve küreği kaçırmadan başka istenmeyen bir olay olmadı. Hemen hemen bütün sporcular şu cümleyi kullandı yarış sonunda: Korkulacak birşey yokmuş. Yarış, Alanya'dan gelen seyircilerin yanı sıra, tarladaki işini bırakıp gelen köylüler tarafından da ilgiyle izlendi. Sporcular, rafting yapmanın mutluluğuyla evlerine dönerken kendi kendime söz verdim: 'Gelecek sene ben de rafting yapacağım'.
         <br/>
         <br/>
         Erzincan rafting merkezi
         <br/>
         <br/>
         Rafting yapmak için gelecek yıl yine Alanya'da yapılacak olan yarışları beklerken, Erzincan Valisi Recep Yazıcıoğlu'nun daveti beni sevindirdi. Diğer basın kuruluşlarında çalışan gazetecilerle birlikte Karasu Irmağı'nda rafting yapacaktık. Erzincan Havaalanı'na iner inmez, çıkışta bizi bekleyen otobüse atlayıp Karasu Irmağı'nın yolunu tuttuk. Yeni Zelanda'dan davet edilen raftingciler, beşinci turlarını atıyorlardı Karasu'ya vardığımızda. Vali Recep Yazıcıoğlu da tam takım bizleri bekliyordu.
         <br/>
         <br/>
         Üç tane yedi kişilik bot vardı. Yeni Zelandalı raftingciler botların havasını kontrol ederken, bizler de ayakkabı, can yeleği, vücut ısısını koruyan elbise ve kasktan oluşan rafting elbiselerimizi giydik. Karasu, Alanya Dim Çayı'ndan çok daha hızlı, çok daha ürkütücüydü. Bulanık olması da ayrı bir korku salıyordu. Yeni Zelandalı kaptanlar hariç botlara altışar kişi dağıldık. Siftahı yapılacak olan yeni bota, Vali Recep Yazıcıoğlu ve Erzincan Belediye Başkanı Talip Kaban'ın da bulunduğu bizim grup binecekti. Botları ırmağa indirmeden önce rafting dersi aldık. Hocanın tehlike içerikli cümleleri herkesi korkuttu. Hatta yarı şaka, yarı ciddi olarak herkes birbiriyle helallaştı. Tam haziran ayında kuduran Karasu'da kürdan gibi kalacak olan küreklerle botlara yön verip kendimizi tehlikelerden kurtaracaktık. Ya Allah bismillah deyip kendimizi Karasu'ya teslim ettik. Artık, Yazıcıoğlu'nun deyimiyle Allah'a emanettik. İlk bir kilometre içinde korkumuzu yenip zevkten dört köşe olunca Yazıcıoğlu bizi uyardı: 'Buralar birşey değil. Daha önümüzde Valibatıran ve Paşabatıran var'. Daha önceki senelerde yapılan raftinglerde, bir Paşa'nın ve Vali Recep Yazıcıoğlu'nun alabora oldukları yerlere bu isimler verilmişti. İsmi henüz biryerlere verilmeyen Belediye Başkanı Talip Kaban ise gururluydu: 'Ben kolay kolay bottan düşecek adam değilim'. Valibatıran ve Paşabatıran'a gelmeden önce birkaç defa tehlike atlatmamız, 'Acaba oralarda ne yaparız?' sorusunu sordurdu kendi kendimize. Bir taraftan korkuyor, bir taraftan da zorlukları aşarak seviniyorduk. Korku ve sevinci bir arada yaşamak ayrı bir zevk veriyor, her tehlikeden sonra sevinç çığlıkları atıyorduk. Raftingin en zevkli tarafı bu olsa gerekti.
         <br/>
         <br/>
         Biz yaptık, oldu
         <br/>
         <br/>
         Valibatıran'a yaklaşınca Yazıcıoğlu, bizleri de uyararak daha sıkı tutunmaya başladı bota. Diğer gazeteci arkadaşlar ilginç bir görüntü yakalayabilmek için mevzilenmişlerdi. Hızlı akıntı, kayalıklar, bir iki metre yüksekliğinde dalgalar bizi bekliyordu. Bağırışlar, çağırışlar, kaptanın 'tutunun' sesleri arasında Valibatıran'a girdik. Kah biz dalgaların üzerinden, kah dalgalar bizim üzerimizden geçiyordu. Düzlüğe çıktığımızda herkes birbirine baktı. Başta vali olmak üzere eksik olanımız yoktu. Burayı sağ salim geçtiğimize seviniyor, daha beter durumdaki Paşabatıran'da ne yapacağımızı düşünüyorduk.
         <br/>
         <br/>
         Tehlikeli birkaç yerden daha geçtikten sonra Paşabatıran'a vardık. Karasu'nun hemen yanındaki E80 karayolundaki araçlar durmuş, bizi seyrediyorlardı. Burayı, kaptanımızın usta manevraları ve biraz da şansımızla, Valibatıran'dan çok daha kolay geçtik. Biz küreklerimizi havaya kaldırıp sevinirken, seyirciler de bizleri alkışlıyordu. Yaklaşık on kilometre rafting yapmıştık. O tehlikelere karşı galip gelmek doyumsuz bir haz veriyordu insana. Herkes bir daha yapalım diyordu ama hava kararmak üzereydi. Arzularımızı ertelemekten başka çaremiz yoktu.
         <br/>
         <br/>
         Rafting, gerçekten çok zevkli bir spor. Yüzmeyi bilen, sudan korkmayan, heyecanı seven, hastalığı olmayan kadın erkek herkes rafting yapabilir. Özellikle büyük şehirlerin stresinden kurtulmak isteyen insanlar için tabiatla iç içe olan bu spor bire bir. Unutmayın ki rafting, sadece turistlerin yapacağı bir spor değil. Biz yaptık, oldu.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-2715-su-uzerinde-korku-heyecan-ve-sevinc.html), [web.archive.org (arşiv bağlantısı)](http://web.archive.org/web/20140413170556/http://www.aksiyon.com.tr/aksiyon/haber-2715-su-uzerinde-korku-heyecan-ve-sevinc.html)
