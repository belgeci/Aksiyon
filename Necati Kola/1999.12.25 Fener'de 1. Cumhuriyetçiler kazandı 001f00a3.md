# Fener'de 1. Cumhuriyetçiler kazandı

*Necati Kola 1999.12.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fenerbahçe... Galibiyetleriyle de, mağlubiyetleriyle de Türkiye'de en fazla konuşulan, en fazla reyting yapan takım.
  </font>
 </div>
 <div id="newsText">
  <font class="detail-text">
   Meseleleri, zaman zaman ülke meselelerinin de önüne geçen sarı lacivertli kulübün yönetim yapısı, yanlış harcamaları, problemleri, iktidar muhalefet çekişmeleri, Cumbabavari Ali Baba anlayışı (Süleyman Demirel gibi Ali Şen de bir bilen), Avrupa'da söz sahibi olamaması, olağanüstü durumlardaki çözüm arayışları (Nitekim Fenerbahçe yazarı Hüsnü Çil, Pendikspor mağlubiyetinden sonra darbe çağrısı yaptı) ve kendi içinde yaptığı cumhuriyet tartışmalarıyla Türkiye Cumhuriyeti'yle büyük benzerlikler arz ediyor. Fenerbahçe Spor Kulübü olarak değil de Fenerbahçe Cumhuriyeti olarak anılmasının sebepleri de bunlar. Ayrıca, başta Atatürk olmak üzere birçok milletvekili, paşa ve üst düzey devlet erkanının Fenerbahçeli olması, iki cumhuriyetin ortak noktalarını çoğaltıyor.
   <br/>
   <br/>
   1. Cumhuriyetçiler'in tek amacı şampiyonluk
   <br/>
   <br/>
   Kurtuluş Savaşı yıllarında İşgal Kuvvetleri'ni 31 yenerek halka büyük moral kazandıran ve bu yüzden Atatürk'ün takdirini toplayan Fenerbahçe, 7 Şubat 1998 tarihine kadar hep aynı gayeyle yönetildi: Sahada zafer. Bu nedenle başkan adayları kongrelerde sadece şampiyonluk vaadinde bulundu; kurumlaşma, tesisleşme, altyapı ve denk bütçe gibi şeyler ağza dahi alınmadı. 1. Cumhuriyetçiler diye de adlandırabileceğimiz bu başkanlar döneminde şampiyonluk uğruna ne transferler yapıldı, ne paralar harcandı fakat çoğu zaman üzülen Fenerbahçeli taraftarlar oldu. 'N'olacak bu Türkiye'nin hali?' sorusu kadar önem arz eden 'N'olacak bu Fenerbahçe'nin hali?' suali de işte bu dönemlerde dillere yerleşmeye başladı.
   <br/>
   <br/>
   Birgün herkes F.Bahçeli olabilecek mi?
   <br/>
   <br/>
   7 Şubat 1998'de yapılan kongrede 1. Cumhuriyetçi Ali Şen'in desteklediği Vefa Küçük'ün karşısına sadece bir aday çıktı: Aziz Yıldırım. Büyük çekişme içinde geçen kongrede seçimi bir oy farkla Aziz Yıldırım kazandı. Yıldırım, kongre öncesinde geleneğe uyup sadece şampiyonluk vaadinde bulunmadı. Kurumlaşma, tesisleşme, altyapı ve borçsuz kulüp gibi kavramlardan da bahsedip Fenerbahçe'yi çağdaş bir kulüp haline getireceğini söyledi. Bu kavramlardan bahseden ilk başkan olmasından dolayı 2. Cumhuriyetçi diye niteleyebileceğimiz Aziz Yıldırım, başarılı olacağından o kadar emindi ki sloganı da şuydu: 'Birgün herkes Fenerbahçeli olacak'. Yıldırım, Ali Şen gibi 'Çocukların Galatasaraylı olmasını engellemek için Bodrum'dan kalkıp Fenerbahçe'ye el koymaya geldim' demiyor, her alanda başarılı olacağını söyleyerek herkesin kendiliğinden Fenerbahçeli olacağını iddia ediyor, Fenerbahçe Cumhuriyeti'nde demokrasi havalarının esmesine neden oluyordu. O, Şen'den farklı olarak Fener'de yeni bir anlayışa imza atmak istiyordu. Tıpkı bir dönem Türkiye'de başlayan 1. Cumhuriyetçi, 2. Cumhuriyetçi tartışması da işte Yıldırım'ın göreve gelmesiyle birlikte başlıyordu.
   <br/>
   <br/>
   Transfer şampiyonu F.Bahçe
   <br/>
   <br/>
   Aziz Yıldırım göreve geldiğinde, 199798 sezonunun ortası olduğu için, kavgacı bir başkan olmadığını göstermekten başka pek birşey yapamadı. Galatasaray'ın şampiyonluğuyla noktalanan sezon sonunda Otto Bariç'le yollarını ayırdı, Okacha'yı Paris Saint Germain'e 17 milyon dolara satarak kulübe büyük paralar kazandırdı. 199899 sezonu öncesindeyse Bursaspor'dan Elvir Baliç'i 12 milyon dolara alarak Okacha'nın boşluğunu doldurmayı başardı. Baliç'in yanı sıra 14 milyon marka Murat Yakın'ı, 6 milyon marka Dimas'ı, 8 milyon dolara Moldovan'ı, 3 milyon dolara Sergio'yu, 340 milyar liraya Metin Diyadin'i, 250 milyar liraya Erkan'ı, 1.6 milyon marka da Teknik Direktör Joachim Löw'ü alarak her zaman olduğu gibi Fenerbahçe'nin transfer şampiyonu olmasını sağladı. Sahadaki şampiyonluk için herşey hazırdı artık.
   <br/>
   <br/>
   Fenerbahçe, sezonun ilk yarısında iyi bir performans gösterdi. Öyle ki Aziz Yıldırım başkanlığındaki yönetim, anlaşması bir yıl olan Löw'le bir yıl daha çalışmak istediklerini belirtip devre arasında sözleşmesini uzattı. Fakat ikinci yarıda Fenerbahçe sakata geldi. As futbolculardan Uche ve Metin Diyadin'in ayağı, Erol'un burnu kırıldı. Sarılacivertli kulüp, Sergio, Erkan, Dimas, Moldovan ve Murat Yakın'dan da beklediği verimi alamadı ve Fatih Terim'in Galatasaray'ı sezonu yine şampiyon olarak tamamladı. Bu durum Fenerbahçe Cumhuriyeti'ne yeni bir anlayış getirmeyi amaçlayan Yıldırım'ı zor durumda bırakmaya yetti ve 1. Cumhuriyetçiler'den gelen eleştirilerin de dozu arttı. Yıldırım bu eleştiriler karşısında geri adım atmak zorunda kalarak, Fenerbahçe'ye uzun zamanda çok başarılar kazandıracak bir teknik direktör olan Löw'ün görevine son verdi.
   <br/>
   <br/>
   Aziz Yıldırım, bu sezon başındaysa Baliç'i Real Madrid'e 19 milyon dolara sattı. Galatasaray'dan etkilenerek Fenerbahçeli birini teknik direktör olarak takımın başına getirmek isteyen Yıldırım, 1 milyon dolara Rıdvan Dilmen'le anlaştı. Her sezon olduğu gibi bu sezon da bol bol transfer yapıldı. Sakat olduğu bilinen Oulare 10 milyon mark, Ogün 5.5 milyon dolar, Abdullah 6.5 milyon dolar, Johnson 4 milyon dolar ve Preko 3 milyon dolar karşılığında Fenerbahçeli yapıldı. Alpay 3 milyon, Sergen ise 4.5 milyon dolar karşılığında kiralandı. Forvet mevkiinde Baliç'in boşluğu doldurulamasa da Yıldırım'a göre şampiyonluk için herşey yine hazırdı.
   <br/>
   <br/>
   Fener basını Pendikspor'a duacı
   <br/>
   <br/>
   Fakat Fenerbahçeli yazarlar öyle düşünmüyordu. Onlara göre Rıdvan Dilmen'le başarılı olmak imkansızdı. Eleştirilerden iyice bıkan Dilmen, UEFA Kupası'ndaki MTK yenilgisini fırsat bilip istifa etti ve bu yazarları suçlayıcı zehir zemberek açıklamalar yaptı. Yıldırım ise kendi getirdiği Dilmen'e yazarların etkisinde kalarak sahip çıkmadı. Aziz Yıldırım, hemen İtalya'ya giderek işsiz olan Zeman'ı takımın başına getirdi. Fenerbahçeli yazarların ve spor müdürlerinin eleştirileri biter sanılıyordu ki tam aksine daha da arttı. Zeman'ın 433 sitemi çağdışı bir sistemdi ve bu düzenle Fenerbahçe'nin başarılı olması yine imkansızdı. Eleştirilere Zeman'ın milli futbolcu Sergen'i oynatmaması da eklenince olay 'Vatan, millet, Sakarya' edebiyatına büründü. Bu eleştirilere rağmen Zeman bildiğini yapmaya devam etti ve takımdan kovulan Sergen oldu.
   <br/>
   <br/>
   Fenerbahçeli spor müdürleri ve spor yazarları, takım Türkiye Kupası'nda Pendikspor'la eşleşince adeta avuçlarını oğuşturmaya başladı. Kazara takım Pendikspor'a elenirse eleştirilerinde ne kadar haklı oldukları ortaya çıkacaktı. Nitekim F.Bahçe Pendikspor'a 21 mağlup olunca basın tam kadro Dereağzı'ndaki yerini aldı ve kulübün sigortalı amigolarının kaptan Rüştü'yü dövmesini saniye saniye görüntüledi. Ertesi günkü manşetlerde, milli kaleci Rüştü'nün dövülmesi değil de Fenerbahçe'nin mağlubiyeti 'Rezalet' olarak sunuldu. Pendikspor'un tarihi başarısı ise Rüştü'nün dövülme görüntüleri arasında kaybolup gitti.
   <br/>
   <br/>
   Artık Fenerbahçe basınının haklı olduğu gün gibi ortaya çıkmıştı. Takımı bu hale getiren Zeman, Zeman'ı Fenerbahçe'ye getiren ise Aziz Yıldırım'dı. Her ikisi de en kısa zamanda istifa etmelilerdi. Zeman ancak kovulursa gideceğini söylerken, Dereağzı'ndaki olaylar sırasında yurt dışında olan ve dolayısıyla olayları önleyemeyen Aziz Yıldırım şubattaki kongrede tekrar aday olmayacağını açıkladı.
   <br/>
   <br/>
   Hüsnü Çil'den darbe yapın çağrısı
   <br/>
   <br/>
   Sürpriz Pendikspor mağlubiyetinin ardından Aziz Yıldırım aday olmayacağını söyleyedursun, Fenerbahçeli spor yazarlarının çözüm önerileri bitmek bilmiyordu. En ilginç öneriyse Pendikspor maçından iki gün sonra Sabah Gazetesi Fenerbahçe Yazarı Hüsnü Çil'den geldi. Bir zamanlar Fenerbahçe'de yöneticilik de yapan Hüsnü Çil'in önerisi öneri değil, darbe çağrısıydı aslında. Bu darbe çağrısı, 28 Şubat'tan evvel Refahyol hükümetine karşı yapılan darbe çağrılarından hiç de farklı değildi. Sanayileşmeden, üretimden, denk bütçeden bahseden fakat istediklerini medyanın baskısıyla bir türlü yapamayan Refahyol hükümeti gibi Yıldırım'ın da önünü kesmek için yapılan en kolaycı yoldu bu. Fenerbahçe'nin rantından faydalanabilmek için birileri sırada bekliyordu ve Yıldırım'ın bir an evvel istifa etmesi gerekiyordu. Çil'e göre paşalar yönetime el koyarsa herşey yoluna girecekti(!). Hüsnü Çil'in 'Göreve Paşam' başlıklı yazısının bir bölümü şöyleydi: 'Kenan Paşam, Kıvrıkoğlu Paşam, İlhan Kılıç Paşam, Atilla Ateş Paşam, Rasim Betir Paşam, Ahmet Çörekçi Paşam, Çevik Bir Paşam, Necdet Timur Paşam, Karadayı Paşam, Atatürk'ün kulübü ne hale geldi görüyorsunuz. Fenerbahçe tarihi bu kadar kötü bir yönetim görmedi. Fenerbahçe Kulübü sizlerden hizmet bekliyor. Neredesiniz?' Dedik ya Fenerbahçe tam da Türkiye'ye benziyor.
   <br/>
   <br/>
   Evet, 'Birgün herkes Fenerbahçeli olacak' sloganıyla başkan olan Aziz Yıldırım, Fenerbahçeli yazarların ve spor müdürlerinin etkisinde kalınca, ne yapmak istediklerini yapabildi, ne de onların dediklerini yaparak başarılı olabildi. Olan yine Fenerbahçeli taraftarlara oldu ve yanlış transferlere harcanan trilyonların yanı sıra iki yıl daha boşa gitti. Ezeli rakip Galatarasay, oturttuğu sistemle almış başını giderken, her kafadan bir sesin çıktığı Fenerbahçe yine eski günlere dönmekten kurtulamadı. Netice olarak, 2. Cumhuriyetçi Aziz Yıldırım hatalarının sonucuna katlanırken, kazanan 'Tek başarı şampiyonluktur, gerisi hikaye' diyen 1. Cumhuriyetçiler, kaybeden ise Fenerbahçe oldu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5676-fenerde-1-cumhuriyetciler-kazandi.html), [web.archive.org (arşiv bağlantısı)](http://web.archive.org/web/20140427161631/http://www.aksiyon.com.tr:80/aksiyon/haber-5676-fenerde-1-cumhuriyetciler-kazandi.html)
