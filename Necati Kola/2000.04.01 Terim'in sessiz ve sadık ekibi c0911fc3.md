# Terim'in sessiz ve sadık ekibi

*Necati Kola 2000.04.01*

<div class="pNewsDetailMainContent" itemprop="articleBody">
 Galatasaray, ligde ve Türkiye Kupası'nda dolu dizgin, UEFA Kupası'nda da namağlup bir şekilde yoluna devam ediyor. Sarıkırmızılıları ne Türkiye'de, ne de Avrupa'da durdurabilecek bir takım henüz çıkmadı. Bu başarıların baş mimarı ise hiç şüphesiz ki Teknik Direktör Fatih Terim. Terim, bütün bunları azmine, çalışkanlığına, yenilikçiliğine, sistemine, sürekli yeni hedefler belirlemesine ve bir de kendisine son derece sadık ekibine borçlu tabii ki. Fatih Terim, şu ana kadar başarılarından bahsederken hep 'Ekibim ve ben' diyerek sözlerine başladı fakat sadece kendisi ön plana çıkarıldı. Biz de Terim'in vitrine pek çıkarılmayan ekibini gündeme getirmek istedik.
 <br/>
 <br/>
 Fatih Terim, ekip çalışmasına çok önem veren bir teknik direktör. Altyapıda, tesisleşmede, ligde ve Avrupa kupalarında gösterdiği başarıyı ekip çalışmasında da gösteriyor. Başarılı teknik direktörün ekibi şu isimlerden oluşuyor. Mete Razlıklı (Dış İlişkiler Sorumlusu), Bülent Ünder (Antrenör), Müfit Erkasap (Antrenör), Eser Özaltırdere (Kaleci Antrenörü), Turgay Biçer (Mentör), Turgay Vardar (Basın Sorumlusu), Burhan Uslu (Doktor). Bunlara masör, aşçı, işçi ve malzemecileri de eklemek mümkün.
 <br/>
 <br/>
 'Terim'le çalışmak gerçekten zevkli'
 <br/>
 <br/>
 Terim'in ekibinin başında Dış İlişkiler Sorumlusu Mete Razlıklı geliyor. Razlıklı'nın işi bu sezon iyice yoğunlaştı. Çünkü Galatasaray, uzun bir aradan sonra ilk kez mart ve nisan aylarında Avrupa kupalarında mücadelesini sürdürüyor. Rakip takımların maç kasetlerinin temin edilmesinden ve deplasmana gidildiğinde kalacak yerler ile kamp tesislerinin ayarlanmasından o sorumlu. Razlıklı, bu görevlerini gayet iyi bir şekilde yaparak Fatih Terim'in yükünü epey azaltıyor. Razlıklı, 'Fatih Terim gibi başarılı bir teknik direktörle çalışmaktan gerçekten çok büyük zevk alıyorum' diyor.
 <br/>
 <br/>
 Fatih Terim'in en büyük yardımcılarından biri de Antrenör Bülent Ünder. İyi bir Galatasaraylı olan Ünder, Fatih Terim'in sporculuktan arkadaşı. Terim'le Ünder arasında sıkı bir dostluk var. Zaman zaman rakip takımları izleyip rapor hazırlayan Ünder, Galatasaray'ın UEFA Kupası'ndaki başarılarında önemli bir paya sahip. O da Terim'le çalışmaktan çok büyük zevk aldığını söylüyor.
 <br/>
 <br/>
 Terim'in saha içindeki yardımcılarından bir diğeri de Müfit Erkasap. Futbolculuktan beri aralarında abikardeş ilişkisi var. Erkasap Terim'e son derece saygılı. Bazen Bülent Ünder gibi o da yurt dışına giderek Galatasaray'ın rakiplerini yakın takibe alıyor ve Terim'e rapor sunuyor. Real Mallorca'yı izleyip rapor hazırlayan Müfit Erkasap'tı mesela. Terim'le çalışmanın kendisini çok mutlu ettiğini belirten Erkasap, kendisinden çok şey öğrendiğini ifade ediyor.
 <br/>
 <br/>
 'Onunla çalışmak hem zor, hem güzel'
 <br/>
 <br/>
 Fatih Terim'in kalecilerden sorumlu yardımcısı ise Galatasaray'ın eski kalecilerinden Eser Özaltındere. O da Terim'in sporculuktan arkadaşı. Özaltındere, Fatih Terim'in ekibinde olmanın hem güzel, hem de zor olduğunu söylüyor. "Fatih Terim işine saygısı olan, işine aşırı derecede yoğunlaşan, titiz, mükemmeli arayan, ayrıntılara çok dikkat eden birisi. Böyle biriyle çalışmaya karar verdiğiniz zaman ister istemez onun gibi olmak zorundasınız. Onunla çalışmak hakikaten zor ama bu sonuçta bizim yararımıza. Sürekli kendimizi geliştiriyoruz. Bütün ekip böyle olunca ve işini en iyi şekilde yapınca başarı da beraberinde geliyor. Avrupa'ya gider mi, gitmez mi, giderse bizi de beraberinde götürür mü onu bilemiyoruz ama şimdi çok uyumlu bir ekip olarak çalışmalarımızı sürdürüyoruz. Bir problem yok. Birbirimizi tamamladığımıza inanıyoruz".
 <br/>
 <br/>
 Dört yıldır çok iyi bir ekip çalışması ortaya koyduklarını da belirten Eser Özaltındere, ilk zamanlar kaleci sıkıntısı yaşadıklarını, şimdi ise böyle bir sıkıntının olmadığını söylüyor. "Artık herşey iyice oturdu. Mehmet var, Kerem var, altyapıdan gelenler var. Hakikaten hepsi yetenekli, gelecek vaadeden kaleciler. Galatasaray, dört yıllık çalışmalarımız sayesinde uzun yıllar kaleci problemi yaşamayacak".
 <br/>
 <br/>
 Vardar, Terim'in gözü kulağı
 <br/>
 <br/>
 Fatih Terim'in medyadaki gözü kulağı ise Basın Sorumlusu Turgay Vardar. İngilizce, Fransızca ve İtalyanca bilen Vardar, Galatasaray'ın rakipleriyle ilgili bilgilere en kısa zamanda ulaşarak Fatih Terim'i bilgilendiriyor. Rakibin hangi oyuncuları sakat, hangi oyuncuları cezalı, hangi oyuncuları ne kadar gol atmış... Ayrıca Galatasaray'lı oyuncuların istatistiklerini de tutuyor ve her türlü görevi severek yaptığını söylüyor. Vardar, önce Galatasaraylı olmaktan, sonra da Fatih Terim'le çalışmaktan büyük mutluluk duyuyor. "Ben Galatasaraylı'yım. Benim için önce Galatasaray'da çalışmak önemli. Ama hem Galatasaray'da, hem de Fatih Terim'le çalışıyorsanız bu sizin için çifte şans demektir. Fatih Terim'le çalışmak benim için zor değil. Çünkü yaptığım işi seviyorum. Fatih Terim'le çalışıyorsanız bazı şeyleri unutacaksınız. Mesai saatini, cumartesi pazarı... Böyle şeyler zaten benim yaşantımda yok. İşini bitirmeden evine giden tiplerden değilim. Masamın başında iş varsa ben evde uyuyamam. Bu sadece benim için değil, bütün ekip için geçerli. Herkes Metin Oktay Tesisleri'ni kendi evi gibi görüyor. Bütün ekibin dolabında yedek elbisesi mutlaka vardır, günlerce burada kalmaya hazırlıklıdır. Ekibin başı Fatih Terim. O bize ne görev verirse en kısa zamanda yaparız. Fatih Terim'in arkasına dönüp bakmaması lazım. Dönüp bakmak zorunda kalırsa zaman kaybederiz". Vardar, Fatih Terim'in Avrupa'ya gidip gitmemesi konusunda da şunları söylüyor. "Ekip olarak sabahleyin işe geldiğimizde Fatih Terim buradaysa ikiüç yıl daha burada olacakmış gibi çalışmaya devam ediyoruz. Akşam olunca Fatih Terim ne yapar onu bilemiyoruz".
 <br/>
 <br/>
 Biçer: Zincirin bir parçasıyım
 <br/>
 <br/>
 Terim'in ekibindeki önemli isimlerden biri de Mentör Turgay Biçer. Daha önce Kocaelispor, Efes, Trabzonspor ve Ümit Milli Takım'da görev alan Biçer, Galatasaraylı futbolcuları maçlara zihinsel olarak hazırlıyor. Türkiye'nin tek mentörünün Terim'in ekibinde yer alması Galatasaray'ın neden başarılı olduğuna bir örnek. Türkiye'nin ilk ve tek mentörü Turgay Biçer, ekipteki diğer isimler gibi Terim'i öve öve bitiremiyor ve şunları söylüyor. "Fatih Terim; dürüst, çalışkan, akıllı, sistemli, yenilikçi ve sürekli kendini geliştiren başarılı bir teknik direktör. Onunla çalışmak bizim için gerçekten büyük bir zevk. Sezon başında Fenerbahçe benimle çalışmak istedi fakat ben kabul etmedim. Çünkü çalışacağım ekibe güvenmem lazımdı. Fatih Terim bana bunu sağladığı için Galatasaray'ı tercih ettim".
 <br/>
 <br/>
 Turgay Biçer, 'Galatasaray'ın başarılarına ne kadar etki ettiniz?' şeklindeki sorumuza da şöyle cevap veriyor. "Ben zincirin bir parçasıyım. 'Galatasaray'ın başarısına şu kadar etki ettim' dersem yanlış yapmış olurum. Bazen bir damla yeterli gelir insan hayatına, bazen de kaşık kaşık su yetmez. Bu yüzden Galatasaray'ın başarısını ekip başarısı olarak düşünüyorum. Ekip çalışmasında herkes önemlidir, ortaya çıkarılan enerji önemlidir. Fatih Terim bunları sağlamıştır. Çevresinden çalışma ortamına, masöründen doktoruna, aşçısından antrenörüne, futbolcuların kalitesinden tesislerin kalitesine varıncaya kadar herşeyin ve herkesin bu başarıda önemli bir paya sahip olduğunu düşünüyorum".
 <br/>
</div>


Kaynak: [www.aksiyon.com.tr](http://www.aksiyon.com.tr:80/spor/terimin-sessiz-ve-sadik-ekibi_506052), [web.archive.org (arşiv bağlantısı)](http://web.archive.org/web/20150413055812/http://www.aksiyon.com.tr:80/spor/terimin-sessiz-ve-sadik-ekibi_506052)
