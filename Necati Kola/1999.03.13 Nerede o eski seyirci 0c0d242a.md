# Nerede o eski seyirci?

*Necati Kola 1999.03.13*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Dünyanın en popüler sporu olan futbol, seyirciyi sıkmaya başladı. Trilyonlar harcanarak yapılan stadyumlar, çok az maçta doluyor artık. Bu durumdan ciddi ciddi endişelenen FIFA ve UEFA, futbolu daha cazip hale getirerek seyirciyi tekrar tribüne çekebilmenin yollarını arıyor. Geçtiğimiz günlerde UEFA Asbaşkanı Şenes Erzik, Avrupa’nın elli büyük kulübünü Cenevre’de toplayarak ‘Seyircinin tribünden uzaklaşması’ konulu bir konferans düzenledi.
     </font>
    </p>
   </td>
   <td>
    <!--- Resim Burada ---------->
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Şenes Erzik, ‘Seyirciyi tekrar tribüne nasıl çekebiliriz?’ sorusunun cevabının arandığı konferanstan sonra ‘Son yıllarda herkes para derdine düştü ama futbolu tehdit eden esas önemli unsur, bu sporu popüler kılan seyircinin hızla statlardan uzaklaşması. UEFA olarak bu konunun önüne geçebilmenin ve seyirciyi yeniden statlara çekebilmenin çarelerini arıyoruz’ dedi.
   <br>
    <br>
     Amaç gol atmak değil, gol yememek
     <br/>
     <br/>
     Futbolun cazibesini yavaş yavaş yitirmeye başlamasının çeşitli sebepleri var. En önemli sebep ise doğallığından uzaklaşması. Tabiatında gol atmak olan futbol, günümüzde gol yememek için oynanıyor artık. Gol attıkça zevkli hale gelen bu popüler spor, gol olmadıkça da zevksizleşiyor, cazibesini kaybediyor ve seyirciyi tribünden uzaklaştırıyor.
     <br/>
     <br/>
     Futbol, neden gol yememek için oynanır hale geldi peki? Televizyonların ve sponsorların devreye girmesiyle birlikte amatörlüğün yerini profesyonellik, yani para aldı. Televizyonlar ve sponsorlar başarılı takımları tercih edince, her takım başarılı olabilmek için maçlara kazanmaktan çok kaybetmemeyi düşünerek çıkmaya başladı. ‘Gol yemeyeyim, nasıl olsa bir gol atar maçı kazanırım’ mantığı, defansif ve kollektif futbolu beraberinde getirdi, gol ortalamasını düşürdü, yıldız futbolcuların çıkmasını engelledi ve seyirci sayısını azalttı.
     <br/>
     <br/>
     Istatistikler, televizyonların ve ticaretin hakim olmaya başladığı 1980’li yıllarla birlikte dünya genelinde maç başına düşen gol ortalamasının azalmaya başladığını gösteriyor. 1930 Dünya Kupası’nda maç başına düşen gol ortalaması 3.9, 1990 Dünya Kupası’nda ise 2.3. Avrupa ülkelerinin liglerindeki gol ortalaması da her geçen yıl azalıyor. Şampiyonlar Ligi’nde de durum pek farklı değil. Son yıllarda galip gelen takımlara daha çok para verilmesi, gol ortalamasını 0.3 oranında artırsa da seyirci sayısının azalmasını önleyemedi.
     <br/>
     <br/>
     Şampiyonlar Ligi karşılaşmalarının gollü, zevkli ve çekişmeli geçmesini isteyen UEFA, önümüzdeki sezon takımlara vereceği ödüllere zam yaptı. Takımlara katılım payı olarak 1.5 milyon, her galibiyet için 500 bin ve her beraberlik için 250 bin Isviçre Frangı para ödülü verilecek. Çeyrek finale kalanlar 4, yarı finale kalanlar 5, finalde kaybeden 8 ve şampiyon olan takım da 10 milyon Isviçre Frangı kazanacak. Kısacası UEFA, önümüzdeki sezon şampiyon olacak takıma 70 milyon Isviçre Frangı (17 trilyon TL) vaad ediyor. Bakalım gol ve seyirci ortalamasında bir artış olacak mı?
     <br/>
     <br/>
     Seyirci Türkiye’de de azalıyor
     <br/>
     <br/>
     Türkiye’de de futbol takımları seyirci kaybediyor. Bunda takımların seyirciyi tatmin edecek oyunu oynayamamalarının büyük rolü var. Trabzonspor ve Beşiktaş’ın seyirci kaybetmesinin esas sebebi kötü futbol oynamaları. Hücum futbolu oynamalarına ve bol gol atmalarına rağmen Galatasaray ve Fenerbahçe seyircisinde de bir azalma olması ise stat konforu ve naklen yayınla ilgili.
     <br/>
     <br/>
     1998—99 sezonunun ilk yarısında maddi sıkıntı çeken dört büyük kulübümüzden Trabzonspor 39 milyar, Galatasaray 133 milyar, Beşiktaş 96 milyar, Fenerbahçe de 144 milyar gibi çok komik bir seyirci hasılatı elde edebildi. Galatasaray, seyirci sayısını ve gelirini artırabilmek için Ali Sami Yen Stadı’nı yıkıp 40 bin kişilik yeni bir stat yapmayı düşünürken; Fenerbahçe de Şükrü Saracoğlu Stadı’nı büyütüp konforlu hale getirmek için çalışmalara başladı. Trabzonspor ve Beşiktaş’ın seyirci sayısını artırıp artıramamaları ise güzel futbol oynayıp oynayamamalarına bağlı.
     <br/>
     <br/>
     Futbol artık zappingleniyor
     <br/>
     <br/>
     Seyirciyi tribünden uzaklaştıran sebeplerden biri de, televizyonların insanları futbol maçı bombardımanına tutması. Dünyanın en ücra köşesindeki insanların bile futbol maçı izlemesini sağlayarak para kazanan televizyonlar, reyting uğruna her karşılaşmayı naklen yayınlamaya kalkışınca zappinglenmeye başladılar. Hemen her kanalda yayınlanan futbol maçları eskisi gibi insanları cezbetmiyor artık. Golsüz ve heyecansız geçtiği için zappinglenen futbol maçlarının sayısı hiç de az değil. Televizyonlar, seyircisiz bir maçı izleyicilerin de izlemeyeceğini düşünerek tribünleri fazla göstermemeye dikkat ediyorlar. Futbolu da zappinglenen televizyon programları arasına sokabiliriz artık.
     <br/>
     <br/>
     Stat konforu yok, terör var
     <br/>
     <br/>
     Televizyonların isteği doğrultusunda futbol maçları gece oynanınca, stadyumların konforu daha da önem kazanmaya başladı. Konforsuz statlarda gece soğuğunda oynanan ve geç saatlerde biten maçlara seyirci rağbet etmiyor, evinde oturmayı tercih ediyor. FIFA’nın statlara koltuk döşenmesi talimatı ise seyirci sayısını olumlu yönde etkilemedi.
     <br/>
     <br/>
     Stat anarşizmi ve şiddet olayları da seyirciyi tribünlerden uzaklaştıran sebeplerden. Fanatiklerin birbirini öldürmeye kadar varan saldırganlıkları, stada gelmek isteyen insanları korkutuyor. Geçen hafta Galatasaray— Fenerbahçe maçında Ali Sami Yen Stadı’nın koltuklarının sökülerek sahaya fırlatılması da insanların statlardan neden uzak durduğuna bir örnek.
     <br/>
     <br/>
     Değişen kurallar fayda etmedi
     <br/>
     <br/>
     FIFA, azalan gol sayısını artırmak için kurallarda birçok değişiklik yaptı. Penaltıya sebebiyet veren kusurlu hareket sayısı dokuzdan ona yükseltildi, rakiple aynı hizada bulunan forvet oyuncusunun pozisyonu ofsayt olmaktan çıktı, gole giden oyuncuyu düşürene kırmızı kart cezası getirildi, kalecilerin ayakla verilen geri pasları elle tutmaları yasaklandı, topun oyunda kaldığı süreyi uzatmak ve oyunun durmasını engellemek için sahanın çeşitli yerlerine yedek toplar kondu... Kalelerin büyütülmesi ve ofsaytın kaldırılması ise düşünülen yeniliklerin başında geliyor. UEFA da futbolun cazibesini artırmak için Şampiyonlar Ligi’ni uygulamaya koydu. 1992 yılında 8 takımla başlayan Şampiyonlar Ligi, daha fazla insanın ilgisini çekebilmek için önümüzdeki sezondan itibaren 36 takımla oynanacak.
     <br/>
     <br/>
     FIFA ve UEFA, seyirci kaybına neden olduğu için, her takımın istediği kanalla anlaşmasını da yasaklayarak Havuz Sistemi ve şifreli kanal şartını koydu. Haftada iki veya üç maçın yayınlanmasına müsaade eden bu sistem de bekleneni veremedi. Bundan sonra ne gibi yenilik ve değişikliğin yapılacağı ise merak konusu.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=21736), [web.archive.org (arşiv bağlantısı)](http://web.archive.org/web/20070605163441/http://aksiyon.com.tr:80/detay.php?id=21736)
