# Bu ikinci Ramazan "gurban olduğum"

*Necati Kola 1998.01.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aksiyon Dergisi'nin henüz hazırlık aşamasında olduğu dönemde, göreve başladığım ilk gündü.
  </font>
 </div>
 <div id="newsText">
  <font class="detail-text">
   Bütün arkadaşlar 'Hoşgeldin, hayırlı olsun' demişti ama onun o unutamadığım güleryüzüyle 'Hoşgeldin, hayırlı olsun gurban' demesi bir başkaydı. Kendisine karşı sonradan filizlenecek sevgimin tohumunu o anda atmıştı yüreğime. Diğer arkadaşlardan fazla olarak sadece 'gurban'ı telaffuz etmişti. Fakat bütün sır da o 'gurban'da gizliymiş meğer; insanlara olan sevgisinin, merhametinin sırrı...
   <br/>
   <br/>
   Stajer olarak çalışmaya başladığımız o günlerde dergimizin yerinin dar olması nedeniyle benim ve diğer stajer arkadaşım Murat Aydın'ın çalışma masası yoktu. Murat ile birlikte diğer arkadaşların masalarını işgal etmekten çekinir, onun masasını ise fırtınalı havada sığınılacak bir liman olarak görürdük, sırf o güleryüzlülüğünü referans kabul ederek. Nitekim ilk günlerdeki haberlerimizin çoğunu onun çalışma masasında yazmışızdır, hem de 'Maşaallah Gurbanlar' diye teşvik alarak.
   <br/>
   <br/>
   Bir ara 'Bana karşı güleryüzlü olması hemşehriliğimizden mi kaynaklanıyor acaba?' diye düşünmedim değil. Dikkat ettim, bu tavrı herkese karşı aynı orandaydı. Yüz kasları herkese eşit oranda gülümsemeye ayarlanmıştı sanki. Kimse 'Sana fazla gülümsedi, bana az' diye suçlayamazdı onu. Kızdığına hiç şahit olmadık. Kızdığını tahmin ettiğimiz zamanlarında bile o güzel gülümsemesini muhafaza ederdi. Ömer abi, sanki gülerek bakmak için gelmişti hayata ve bundan tam bir yıl önce, 16 Ocak 1997 tarihinde memleketi Burdur Yeşilova'ya giderken trafik kazası geçirdiğinde de inşaallah gülerek veda etmişti.
   <br/>
   <br/>
   En değerli hediye: Gülümseme
   <br/>
   <br/>
   Galatasaraylı futbolcu Hakan Şükür'ün İtalya'ya gitmesinin kesinleştiği günlerdi. Bütün gazete ve televizyonlar Hakan ile röportaj yapabilmek için çırpınıyordu. Hakan da röportaj tekliflerini Lösemili Çocuklar Vakfı'na iki milyar lira bağışta bulunulması şartıyla kabul ediyordu. Ömer abi, veda ziyareti için Zaman Gazetesi'ne gelen Hakan ile tanıştı, röportaj teklif etti. O standart gülümsemesi onu da etkilemiş olacak ki hiçbir şart ileri sürmedi Hakan, röportaj teklifini hemen kabul etti. Birlikte gittiğimiz Kaşıbeyaz Lokantası'ndaki röportaj sonrasında Ömer abinin tüm ısrarlarına rağmen yemek ücretini bile bize ödettirmedi Hakan, 'Ömer abi, senin gülümsemen yeter' diyerek.
   <br/>
   <br/>
   Yenibosna istikametine araç gidecektir
   <br/>
   <br/>
   Ömer abi maddiyata önem vermez, elinden geldiği kadar yardım etmeye çalışırdı. Akşam üzeri evine giderken mutlaka 'Yenibosna istikametine araç gidecektir' diye anons ettirir, Doğan marka arabasını mutlaka doldurarak giderdi. Bekar arkadaşları evine götürerek yemek yedirmesi bir başka güzel tarafıydı Ömer abinin. 'Siz ev yemeğini özlüyorsunuzdur' derdi. Haftada en az birgün beni de evine götürür, başta tarhana çorbası olmak üzere eşi Ayşe hanımın yaptığı dolma, tatlı ve yemekleri afiyetle yerdik.
   <br/>
   <br/>
   1996'nın sonbaharında basın kuruluşları arasında futbol turnuvası düzenlenmişti. Aksiyon Dergisi'nin takımında Ömer abi de oynuyordu. İlk maçımız Milliyet Gazetesi'yleydi. Maçın ortalarında bir ikili mücadele sonrasında kafamın üzerine düşmüş ve beyin travması geçirmiştim. Kaldırıldığım hastanede yavaş yavaş kendime gelmeye başladığımda başucumda bekleyen yine Ömer abiden başkası değildi.
   <br/>
   <br/>
   Haberi otobüste yazın, vakit kazanın
   <br/>
   <br/>
   Ömer abi, ölümünden önce Haber Müdürü olarak görev yapıyordu dergimizde. Muhabir arkadaşlara hep şunu söylerdi: 'Arkadaşlar, İstanbul dışına gittiğinizde haberinizi otobüste veya uçakta yazın, vakit kazanın'. Şu ana kadar Ömer abinin o tavsiyelerini hiç uygulamadım ama geçen hafta ailesini ziyaret için Burdur Yeşilova'ya giderken yukarıdaki bölümleri otobüste yazdım, hayatımın onunla ilgili bölümlerini gözümün önüne getirerek.
   <br/>
   <br/>
   'Dünyada ölümden başkası yalan. Bu fani dünya kıyamete kadar dönmeye devam edecek ve herkes birgün gerçek olan ölümün tabutuna sarılıp baki aleme göçecek. Hergün 8.30'da Burdur'dan kalkıp, saat 10.00'da Yeşilova'ya varan otobüs, yarın da aynı saatte varabilecek mi acaba?' Bu düşüncelerle tamamladığım Yeşilova yolculuğu sonrasında Ömer abilerin evine doğru çıkan dik sayılabilecek caddeyi adımlamaya başlıyorum. Burdur otobüsünün Yeşilova'ya hergün saat 10.00'da geldiğini bilen Ömer abinin babası Celil amca da beni karşılamak üzere sokağın başında gözüküyor. Beni görür görmez duruyor, gözleri dolmaya başlıyor. Yanına varıyorum, selam veriyorum. Selamıma cevap verirken ağlayarak sarılıyor Celil amca 'Bizleri yalnız bırakmayın Necati' diyor.
   <br/>
   <br/>
   Dede, oğlun cennete gitti di mi?
   <br/>
   <br/>
   Celil amca ve eşi çok iyi maşaallah. Ömer abinin sağken söylediklerini uygulamaya çalışıyorlar. Fakir öğrenciler için yaptırılan yurdun yapımına yardımda bulunmuşlar, Yeşilova Müftülüğü tarafından başlatılan Fakir Aileler İçin İftar Yemeği kampanyasında da bizzat görev alıyorlar, 'Hayır hasenat için elimizden geleni yapacağız' diyorlar. Ömer abi gibi Celil amca ve ailesini de sevmeyen yok Yeşilova'da.
   <br/>
   <br/>
   Kazayı bir kırık ile atlatan Ömer abinin eşi Ayşe hanımın da sıhhati ve morali iyi. 'Halimize binlerce şükür. Daha da kötü olabilirdik. Çocuklarımızın sağlığı yerinde. Bunlarla teselli oluyoruz' diyor Ayşe hanım. Kendilerinin şifası için dua eden herkese de teşekkür ediyor, 'Dualarını yine eksik etmesinler' diyor.
   <br/>
   <br/>
   Kazadan yaralı olarak kurtulan ve şu anda durumu çok iyi olan dört yaşındaki Betül, dedesi Celil amca ile bol bol sohbet ediyor. Bazen 'Senin oğlun cennete gitti di mi dede?' diyormuş. Celil amca, bunu ona Allah söyletiyor, diyor.
   <br/>
   <br/>
   Kaza anında dört aylık olan ve yaralı olarak kurtulan Celil Yıldırım'ın da sıhhati çok iyi. Ne olursa olsun yiyor, içiyor. Celil Yıldırım, oyuncaklarla da oynamıyor. Dedesine aldırdığı bir sürü kalem var. Tek oyuncağı kalemler. Dede Celil Erturgut bunu 'Celil Yıldırım da babası gibi büyük adam olacak, yazı yazacak' şeklinde yorumluyor. 16 aylık Celil Yıldırım, henüz 'hamm'dan başka birşey söyleyemiyor ama göz denince gözünü, kulak deyince kulağını, burun deyince burnunu gösterebiliyor. Dede Celil, torun Celil'i kucağından hiç düşürmüyor.
   <br/>
   <br/>
   İftar yemeğini hep beraber yedikten sonra yola çıkmak için hazırlanıyorum. Betül, Celil Yıldırım, Celil amca ve Ayşe hanım uğurlamak için otobüs terminaline kadar benimle geliyorlar. Ben İstanbul'un, onlar teravih namazı için caminin yolunu tutarken haberi yazmayı yine İstanbul'a bırakarak hep şunu düşünüyorum: Bindiğim otobüs kazasız, belasız İstanbul'a varabilecek mi acaba?
   <br/>
   <br/>
   Allah rahmet eylesin Ömer abi, mekanın cennet olsun.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3384-bu-ikinci-ramazan-gurban-oldugum.html), [web.archive.org (arşiv bağlantısı)](http://web.archive.org/web/20120406195532/http://www.aksiyon.com.tr:80/aksiyon/haber-3384-bu-ikinci-ramazan-gurban-oldugum.html)
