# Ben Fener'in babasıyım!

*Necati Kola 1996.12.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa'da kulüp başkanlarının adı pek bilinmez. Duyup bilenler de sporu çok yakından tanıyanlardır.
  </font>
 </div>
 <div id="newsText">
  <font class="detail-text">
   Medya da bir kulüp başkanından devamlı söz etmeye ihtiyaç duymaz. Türkiye'de öyle mi ya? Herkes Ali Şen'i konuşur, yazar, çizer...
   <br/>
   <br/>
   Medya; tiraj için var, raiting için var. Tirajsız ve raitingsiz bir medya hiç birşey ifade etmiyor. Peki, tiraj ve raiting sağlamak için ne yapmak lazım? Spor gazeteleri, tabak çanak pazarlamadan bu sorunlarını halletmeye çalışıyor.
   <br/>
   <br/>
   Üç yıl öncesine kadar gazeteler Fenerbahçe'yi manşetlerden indirmiyordu. Gerekçe ise İnter Star'ın Spor Müdürü Büşah Gencer'in Foto Maç'ın Haber Müdürü iken söylediği gibi ilginç: 'En fazla taraftara Fenerbahçe sahip olduğu için medyanın manşetlerden indirmemesi gayet normal. Takımları galip geldiği zaman Galatasaraylılar bir tane, Fenerbahçeliler beş tane gazete alırlar. Beşiktaşlılar ise gazete almaz, omuzdan okurlar'. Show TV Spor Müdürü Şansal Büyüka'nın da ilginç bir görüşü var. 'Diğer takımlara ve sporlara daha fazla yer verelim diyerek televizyonu batırmanın da bir alemi yok'. Demek ki, Fenerbahçe medya için vazgeçilmez bir tiraj ve raiting kaynağı.
   <br/>
   <br/>
   Son üç yıldır ise gazete manşetlerinde Fenerbahçe'den çok Ali Şen'i görüyoruz. Sebebi ise konuşmaları.. İnsanlar, 'Acaba bu konu hakkında Ali Şen ne söylemiş, nasıl söylemiş' diye merak ediyorlar. Medya, şu anda raiting ve tirajlarını Ali Şen'e endekslemiş durumda. Halk diliyle 'Ali Şen esnese manşet, hapşırsa sürmanşet' oluyor. Onsuz spor sayfasının çıkması, spor programının yapılması imkansız gibi birşey. Televizyon programlarını telefonla aradı mı, programın normal akışı kesiliyor. Eleştirme 'cesareti' gösterebilen birkaç yazardan biri olan Hıncal Uluç'un dediği gibi "Ali Şen, medyayı kendi çiftliği gibi istediği şekilde kullanmayı beceriyor." Televizyon ve gazeteler Fenerbahçe muhabirlerinden sonra Ali Şen muhabirleri de istihdam etmeye başladılar. Ali Şen nerede, onlar da orada.
   <br/>
   <br/>
   Eften püften bahaneler
   <br/>
   <br/>
   Ali Şen, medyayı istediği gibi kullanmasının yanında Fenerbahçe'de de mutlak hakim. 'Ben hiçbir zaman kendi başıma karar vermem, kararı yönetim kurulu ile birlikte alırız' diyen Ali Şen, çeşitli bahanelerle istediği ismi gönderiyor, istediğini alıyor. Yönetim Kurulu ise Ali Şen'in tavsiye kararını neticede oy birliği ile kabul ediyor. Bakın, Ali Şen karar alış tarzını nasıl anlatıyor. 'İviç'e Danimarka'ya git, Högh'ü izle dedim. İviç, olmaz, Ukrayna'ya gitmem lazım, dedi. Ben de öbür gün git, dedim. Gidemem, işim var, dedi. Ben de o an görevine son verdim. Şadan Kalkavan ve Selim Soydan, hocamız transferler konusunda ne diyor, dediler. Ben de hangi hoca, dedim. İviç, dediler. O eski hocamız, dedim'.
   <br/>
   <br/>
   Ali Şen'in, dünyanın en iyi teknik direktörü diyerek öve öve bitiremediği İviç'i göndermesi ne ilk, ne de son oldu. Sakarya grubunu dağıtmak için Oğuz ve Aykut'u gönderdiği söylense de asıl sebebin, bu oyuncuların verdiği 'Futbolcular yöneticilerin elinde oyuncak'  şeklindeki demeçleri olduğu biliniyor. Bu cümleye içerleyen Başkan Şen, geçen yıl takımın şampiyon olmasında büyük rol oynayan ve taraftarın gönlünde taht kuran bu iki oyuncunun Fenerbahçe'den uzaklaştırılmasını sağladı. Karşı çıkan Şadan Kalkavan'ı da istifa etmeye zorladı. Bu sezon Fenerbahçe Stadı'nın tribünlerini boş bırakan taraftarın İstanbulspor maçında, hem de İnönü Stadı'nı, tıklım tıklım doldurarak Oğuz ve Aykut'a sevgi gösterisinde bulunması, taraftarların başkanlarıyla aynı düşünmediğini gösterdi.
   <br/>
   <br/>
   Oğuz ve Aykut'tan sonra sırada Bülent vardı. İstanbulspor maçından önce Kocaelispor Başkanı Sefa Sirmen ile basına kapalı olarak bir görüşme yapan Ali Şen,  İstanbulspor maçında iyi oynamadığı, Oğuz'u da bilerek tutmadığı gerekçesiyle takımdan uzaklaştıracaktı. Bu senaryo, gizli bir SaffetBülent takası olarak da nitelenebilir.
   <br/>
   <br/>
   Efendi futbolcuya Fener'de yer yok mu?
   <br/>
   <br/>
   Senaryo basının da yardımıyla uygulandı ve Bülent eski takımı Kocaelispor'a gitti ama o gönderilmesini kendi ifadesiyle 'efendi, doğru ve dürüst' olmasına bağlıyor: 'İstanbulspor maçında Fenerbahçe seyircisinin tribünleri doldurarak Oğuz'a sevgi gösterisinde bulunması Ali Şen'i rahatsız etti. O da gündemi değiştirmek ve herşeyi yapan adam olduğunu göstermek için beni seçti. Biz iki yıldır alan savunması ile oynuyoruz. Bugüne kadar ne Sergen'e, ne Tugay'a, ne Del Piero'ya markaj yapmadık. Fenerbahçe'yi şampiyon yapan da bu anlayıştı. Oğuz sadece Fenerbahçe'ye karşı değil, Fenerbahçe'deyken de çok az top kaybederdi. Bunları bile bile Oğuz'u marke etmediğimi söylemek saçmalıktır. Bizi yıpratmak isteyen kişiler, bizi gece kulüplerinde, barlarda, içki masalarında göremediler. Bu yüzden varlığımızdan rahatsız oldular ve doğum yerimizle uğraştılar. Ben Türklüğümle de, Müslümanlığımla da, Sakaryalılığımla da gurur duyuyorum.'
   <br/>
   <br/>
   Ali Şen'in bu tutumu, Ali Şen'i eleştirme cesareti gösterebilen çok az spor yazarı tarafından 'kendi mutluluğunu başkalarının mutsuzluğu üzerine bina etmek' olarak özetleniyor.
   <br/>
   <br/>
   Sonunda Ali Şen, bize de kendinden bahsettirdi ya, aferin ona!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2032-ben-fenerin-babasiyim.html), [web.archive.org (arşiv bağlantısı)](http://web.archive.org/web/20131112130512/http://www.aksiyon.com.tr:80/aksiyon/haber-2032-ben-fenerin-babasiyim.html)
