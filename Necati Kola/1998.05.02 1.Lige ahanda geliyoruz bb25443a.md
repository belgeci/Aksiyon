# 1.Lige ahanda geliyoruz

*Necati Kola 1998.05.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kümede kalma mücadelesi veren Gaziantepspor'un Asbaşkanı Bülent Mamatoğlu, bundan bir ay kadar önce şöyle bir demeç vermişti.
  </font>
 </div>
 <div id="newsText">
  <font class="detail-text">
   'Gaziantep'in haysiyeti söz konusu. Gaziantepspor elinden geleni yapıp kümede kalacak ve şehrimizin haysiyetini kurtaracaktır'. Türkiye'de bir şehrin futbol takımının 1. Lig'de mücadele etmesi demek, haysiyet demek, onur demek... Bu açıdan baktığımızda Erzurumspor'un 30 yıl sonra 1. Lig'e yükselmeyi hemen hemen garantilemesi, Erzurum şehri için haysiyet, Erzurumlular için de çok büyük bir onur kaynağı. Bu yüzden, Erzurum halkından daha mutlusu yok şu günlerde.
   <br/>
   <br/>
   İngiltere'den bile gelenler var (!)
   <br/>
   <br/>
   2. Lig PlayOff Grubu'nda mücadele eden ve rakiplerinin altı puan önünde lider durumda bulunan Erzurumspor'un, ligin bitimine dört hafta kala Adanaspor ile yapacağı ve üç puan aldığı takdirde 1. Lig'e yükselmeyi garantileyeceği çok önemli maç için iki gün  önceden Erzurum'un yolunu tutuyorum. Uçakta, maçı izlemek üzere Erzurum'a giden Erzurumlular'ın ve gazetecilerin sayısı bir hayli fazla. Hemen herkes Erzurumspor'un kurulduktan 30 yıl sonra 1. Lig'e yükselmesini konuşuyor. Dadaşlar, şehirlerinin takımının 1. Lig'e terfi edecek olmasından ötürü oldukça mutlu. Bu arada arkamdaki iki dadaş kendi aralarında basına sitem ediyorlar, uçaktaki gazeteciler dikkatlerini çekince. 'Gardaş, bu basın daha önce bizi hiç yazmirdi. 1. Lig'e yükseldiydıh, hepisi Erzurum'a gelmiye başladı. Şimdi hepisi Erzurumspor diir, başka bişey dimiir. Öyle değil?' Bu arada hostes, uçakta hiç yabancı olmamasına rağmen 'Leydies and gentlemen' diye başlayan İngilizce anonsunu yapıyor. Arkamdaki iki dadaştan biri 'Gardaş, herhalde Erzurumspor'u izlemek için İngiltere'den bile gelenler var' diyor.
   <br/>
   <br/>
   Erzurum Havaalanı'na indikten sonra Erzurumspor Tesisleri'nin yolunu tutuyorum. Şehrin biraz dışında yer alan tesislerin her tarafı mavi beyaz bayraklarla süslenmiş. Kulüp binası oldukça mütevazı. Zemini oldukça kaliteli olan antrenman sahasında misafir ekip Adanaspor son çalışmasını yapıyor. Bu çalışmayı izleyen Palandöken Seyahat'ın bir şoförü Erzurumlular'ın misafirperverliğinden bahsediyor. 'Erzurumspor deplasmanlarda yense de, yenilse de taşlanıyor. Biz ise rakiplerimizi çiçeklerle karşılayıp, çiçeklerle uğurluyoruz. Kendi otobüslerimizi tahsis ediyoruz ve para da almıyoruz'. Bu arada, TRT'de Anadolu'dan Görünüm programını hazırlayan Ertürk Yöndem, birbuçukmilyon lira haftalıkla çalışan Erzurumlu bir çocuğu yanına alıp tesisleri gezdiriyor ve çekim yapıyor. Yöndem, programı şu mesajları vererek bitiriyor. 'Evet sevgili seyirciler! Haftalığının beşyüzbin lirasını Erzurumspor için ayıran bu çocuk, artık bizim aracılığımızla maçlara bedava girecek. Erzurumspor'un 1. Lig'e çıkması demek, bu çocuğun hayatının kurtulması demek'.
   <br/>
   <br/>
   Made in Anadolu
   <br/>
   <br/>
   Adanaspor antrenmanını bitirince sahaya Erzurumspor çıkıyor. Teknik Direktör Sadi Tekelioğlu ile uzun bir sohbet etme imkanı buluyorum. Tekelioğlu'na göre Erzurumspor'un 1. Lig'e çıkması Erzurum için çok büyük önem arz ediyor. Erzurumspor tek şampiyonluğunu 3. Lig'den 2. Lig'e yükselirken yaşamış ama bir hafta sonra 3. Lig ile 2. Lig birleştirilince bunun hiçbir önemi kalmamış. Erzurumspor'un 1. Lig'e çıkması demek, şehrin çehresinin değişmesi demek. Büyük takımlar Erzurum'a gelecek ve devletten hiçbir destek görmeyen şehirde ekonomik ve sosyal hareketlilik artacak. 'Erzurumspor 1. Lig'de Vanspor mu olacak, yoksa Trabzonspor mu?' Bu soruma Tekelioğlu şu cevabı veriyor. 'Ligden düşmemeye oynayan bir takım olmayacağız kesinlikle. Kendi ekolümüzü oluşturup iki üç yıl sonra da Trabzonspor olamasak bile bir Bursaspor olacağız'. Kendi ekollerini oluştururken örnek alacakları kulüp ise Gençlerbirliği olacakmış. Yani, kaliteli oyuncuyu erken keşfedip ucuza maledecekler ve yetiştirip değerli hale getirecekler.
   <br/>
   <br/>
   Sadi Tekelioğlu gelecek sezon için kadroyu bozmayı düşünmüyor. Büyük takımlardan teklif alan oyuncularına da 'İyice pişmeden büyük takımlara gitmeyin' telkininde bulunuyor. Seyircinin 12. adam değil, 1. adam olduğunu belirtiyor ve Erzurumlular'a teşekkür ediyor. Yabancı oyuncuyu ise şimdilik düşünmüyor. 'Made in Anadolu' olarak mücadelelerini sürdüreceklerini söylüyor. Sohbetimizin sonunda 'Trabzonlu biri olarak Erzurumspor'un başarısı için mücadele etmek nasıl bir duygu?' soruma ise 'Eşim Erzurumlu' cevabını veriyor.
   <br/>
   <br/>
   Başarının sırrı mütevazılık
   <br/>
   <br/>
   Daha sonra Erzurumspor Başkanı Cemal Polat ile de uzunca bir sohbet ediyorum. Polat, başarının sırrını şöyle açıklıyor: 'Oyuncularımız futbola aç. Sezon başında isimleri yoktu. Şimdi hepsinin ismi var. Teknik ekiple futbolcuların uyumu sahaya yansıdı, güzel oyunla yönetim şevklendi, taraftar takımına sahip çıktı, karşılıklı iyi niyet de başarıyı getirdi'. Naklen yayınlar için TRT'den alınan 60 milyar lira da başarıya oldukça katkıda bulunmuş. Cemal Polat, sezon başında, ismi olan futbolcuları transfer etmek için Erzurum'a getirdiklerini ancak bu futbolcuların tesisleri beğenmeyerek transferden vazgeçtiklerini söylüyor. Şu andaki oyuncuların en pahalısı sekiz milyara alınmış. Futbolculara verilen toplam para 130 milyar, bonservis bedelleri için ödenen para da 250 milyarmış. Yani, İstanbulsporlu Sergen'in fiyatının üçte birine bir takım kurulmuş. Polat, isimli futbolcularla bu başarıyı elde edemezdik, diyor.
   <br/>
   <br/>
   Cemal Polat, terörün önlenmesine katkıda bulunacağı gerekçesiyle Erzurumspor'un devlet desteğiyle 1. Lig'e çıkarıldığı şeklindeki düşünceye de karşı çıkıyor. 'Erzurumspor'un oynadığı futbol ortada. Hangi golümüzü hakemin sayesinde atmışız. Terör yirmi yıldır var. Madem ki futbol terörü önlüyor, Milli Güvenlik Kurulu otuz yıldır neredeydi? İyi ki maçlarımız televizyondan naklen yayınlanıyor, herkes bu iddiaların ne kadar asılsız olduğunu görüyor. Bütün bunlar şampiyonluğumuza gölge düşürmek için söyleniyor'. Erzurumspor'a devletin değil, valiliğin katkısı olmuş. Valilik, Erzurumlular'ın deplasmandaki Denizlispor maçına gitmeleri için cuma gününü resmi tatil ilan etmiş. Ayrıca, valilik tarafından organize edilen yardım kampanyasında Erzurum için 25 milyar lira toplanmış. Polat, Erzurumlu ünlü işadamlarının takıma hiçbir yardımda bulunmadıklarını da özellikle belirtiyor.
   <br/>
   <br/>
   Erzurum gelin gibi süslenmiş
   <br/>
   <br/>
   Tesislerden ayrılıp şehir merkezine gidiyorum. Bütün dükkanlar, resmi daireler mavi beyaz bayraklarla süslenmiş. Erzurumspor'a başarı dilemeyen ev, işyeri, resmi daire yok. İnsanların tek gündemi Erzurumspor. Yerel radyolar Erzurumspor'a uyarlanmış türküleri çalıyorlar sabahtan akşama kadar. İnsanlar mavi beyaz kaşkollarla, şapkalarla dolaşıyorlar sokakta. Erzurumspor ile gurur duyuyorlar kısacası.
   <br/>
   <br/>
   Erzurum'a gelmişken Erzurumspor'un hiçbir maçını kaçırmayan meşhur Naim Hoca ile de görüşmeden olmaz. Erzincankapı'daki küçük sarrafiye dükkanında ziyaret ediyorum Naim Hoca'yı. Erzurumspor ile ilgili görüşmek üzere o kadar çok kişi gelmiş ki yanına, artık o da bıkmış aynı şeyleri söyleye söyleye. Düşüncelerini bir kağıda yazmış, Erzurumspor ile alakalı soru sorana o kağıdı veriyor. Bana da nasip oldu o kağıda yazılanları okumak. Erzurum Şark'ın kalesi, Erzurumspor da Şark'ın gururuymuş. 1. Lig'e çıktıklarında ekonomi ve sosyal hayat canlanacak, Erzurum'a büyük takımlar gelecek ve şehrin tanıtımı sağlanacakmış. 'Ekonomi nasıl canlanacak?' diye soruyorum. 'Mesela' diyor Naim Hoca, 'Sen geldin Erzurum'a. Yedin, içtin, para bıraktın. Erzurum için bu bir kazançtır'. Bir kuruş dahi para harcatmayarak Erzurumlular'ın ne kadar misafirperver olduğunu gösteren arkadaşım Murat Balcıoğlu ise bana bakarak gülüyor.
   <br/>
   <br/>
   Erzurumspor'a destek sadece Erzurumlular'dan gelmiyor. Dışarıdan gelerek Atatürk Üniversitesi'nde eğitim gören öğrenciler de büyük bezlere Erzurumspor'a başarı dileklerini yazdırmışlar ve fakültelerine asmışlar. İleri görüşlü bir öğrenci de şunu yazdırmış büyük bez afişe: 'Erzurumspor'a 2000 yılında Şampiyonlar Ligi'nde başarılar'.
   <br/>
   <br/>
   Erzurum Trabzon omuz omuza
   <br/>
   <br/>
   Ertesi gün erkenden Cemal Gürsel Stadı'nın yolunu tutuyoruz. Stad sabah saatlerinde dolmuş. Yönetim, bayan taraftarlar için de ayrı bir tribün tahsis etmiş. Bu önemli maçta Erzurumspor'u desteklemek için Kırkpınar Ağası Hüseyin Şahin ve Trabzonsporlu Hami de stadda. Önce Naim Hoca ile Hüseyin Şahin, ardından da Hami sahada bir tur atarak tribünleri selamlıyor. Hanımı Erzurumlu olan Ardiles lakaplı Bursaspor'un amigosu da orada. Maç saati yaklaşırken tribünlere Trabzonspor bayrağı dağıtılıyor ve herkes 'Trabzon Erzurum omuz omuza' sloganı atıyor. Anadolu takımlarının savunucusu Ali Sami Alkış da tribünlere çağrılmadan olmaz. O da tribünleri selamlayarak moral veriyor, moral alıyor.
   <br/>
   <br/>
   Palandöken Dağı'nın zirvelerine kar yağarken maç başlıyor. Hemen hemen herkes Erzurumspor'un maçı kazanacağından emin ama 'Ya kaybederse?' diyenler de yok değil. Adanaspor maçı almak için oldukça iddialı. Çünkü, kazanmaktan başka alternatifi yok. Maçın başlarında Adanaspor 10 öne geçiyor. Kısa süre sonra Erzurumspor beraberliği sağlıyor. Seyirci, tribünleri bu sezon doldurmaya başladığı için fazla organize değil. Adanaspor'un seyirciden rahatsız olduğunu söylemek zor. Maçın son dakikasında Erzurumspor bir penaltı kazanıyor ama Zafer bunu değerlendiremiyor. Ama olsun, bu skor da Erzurumspor'un 1. Lig'e yekselmesi için kafi. Taraftarlar, skor için biraz üzgün, 1. Lig'e yükseldikleri için de gururlu olarak evlerinin yolunu tutuyorlar. Ne de olsa gelecek sene büyük takımlar, medya ve Televoleler buraya gelecek, Erzurum'u herkes bilecek.
   <br/>
   <br/>
   Evet, dadaşlar diyarı Erzurum bundan sonra futbolla anılmaya başlayacak gibi. İnşaallah futbol, Erzurum'un bütün güzelliklerini alıp götürmez; inşaallah Erzurum, bütün güzelliklerini Televoleler'e teslim etmez.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=90C10B4F26BE30CB0967FDC34E7F08D8?newsId=3705), [web.archive.org (arşiv bağlantısı)](http://web.archive.org/web/20140617180451/http://www.aksiyon.com.tr:80/aksiyon/newsDetail_getNewsById.action;jsessionid=90C10B4F26BE30CB0967FDC34E7F08D8?newsId=3705)
