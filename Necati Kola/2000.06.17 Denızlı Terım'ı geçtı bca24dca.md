# Denızlı Terım'ı geçtı

*Necati Kola 2000.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk Milli Takımı'nın Avrupa Şampiyonası'ndaki maçlarını takip etmek için Hollanda'dayım. Amsterdam'a hareket etmeden önce Avrupa Şampiyonasının iki evsahibinin olduğunu biliyordum; Hollanda ve Belçika.
  </font>
 </div>
 <div id="newsText">
  <font class="detail-text">
   Ancak Amsterdam Havaalanı'na indikten sonra gördük ki ev sahibi ülke sayısı iki değil, üç. Üçüncü evsahibi pek tabii ki Türkiye. Euro 2000'in havasına haftalar evvel girerek Almanya'dan, Fransa'dan, Belçika'dan, İsviçre'den, Danimarka'dan Hollanda'ya akın eden gurbetçilerimiz, sokaklarda, formalarla, bayraklarla ve şapkalarla tur atıyor. Galatasaray'ın UEFA Kupası'nı kazanmasından sonra Avrupa'da başları dik yürümeye başlayan gurbetçi vatandaşlarımız, şimdi de Türk Milli Takımı'ndan aynı başarıyı bekliyor.
   <br/>
   <br/>
   Avrupa Şampiyonası'na sadece bir özel maçla hazırlanan, birçok futbolcusunun transferi düşündüğü, menejerlerin kampta cirit attığı ve teknik direktörünün bir kulüp takımıyla anlaştığı Türk Milli Takımı, Galatasaray'ın başarısını tekrarlayabilecek miydi? Ya da Fatih Terim'le imtihanı olan Mustafa Denizli bu sınavı kazanabilecek miydi? Gurbetçiler de bu soruların cevaplarını merak ediyor ve kendi aralarında tartışıyorlar ve genelde şu ortak kanaatte buluşuyorlardı; "Mustafa Denizli, takımın orta sahasını, UEFA Kupası'nı kazanan Galatasaraylı futbolculardan kurarsa hem çeyrek finale çıkarız, hem de Mustafa Denizli Fatih Terim'i geçer." Bu düşünceler sadece gurbetçilerimizin değil, başta rakiplerimizin teknik direktörleri ve futbolcuları olmak üzere bütün futbol otoritelerinin aklından geçiyor. Mesela EuroSport Türk Milli takımını tanıtırken bol bol Galatasaray'ın başarısından bahsediyor, Galatasaray ağırlıklı bir takımın başarılı olacağı yorumunu yapıyor. Kafasını yastığa koyduğunda takıma zihninde bol bol maç yaptıran ve hepsini kazanan Mustafa Denizli antremanları basına ve taraftarlara kapatıyor. Basın bu durumu biraz anlayışla karşılarken Avrupa'nın çeşitli ülkelerinden gelen gurbetçiler aynı anlayışı göstermekte zorlanıyorlar. En sonunda polis geliyor ve kalabalığı dağıtıyor. Delden'de Türk Milli Takımı'nı izleme fırsatı bulamayan gurbetçiler bu sefer maçın oyananacağı Gelredome Stadı'nın etrafında toplanmışlar ve İtalya maçının son hazırlığını yapmak üzere Gelredome Stadı'na gelecek olan Milli Takım'ı görmek istiyorlar. Milli Takım yoğun güvenlik önlemleri altında hızlı bir şekilde stada geliyor; gurbetçilerimiz bırakın bir futbolcuyla fotoğraf çektirmeyi, otobüsün resmini bile zor çekiyorlar. Mustafa Denizli, İtalya maçının taktiğini gizlemek için idmanı basına ve taraftarlara yine kapatıyor.
   <br/>
   <br/>
   İtalya maçının oynanacağı gün erkenden Gelredome Stadı'nın önüne gidiyorum. Sabahın erken saatlerinde gelen gurbetçilerimiz, stadın etrafını çoktan festival havasına sokmuşlar. Bazı gurbetçiler bu havadan istifade edebilmek için başta Türk Milli Takımı olmak üzere Galatasaray, Fenerbahçe, Beşiktaş ve Trabzonspor'un bayrak, forma ve şapkalarını satıyorlar. Türk taraftarlarının çoğu yüzlerini kırmızıbeyaza boyamışlar.
   <br/>
   <br/>
   Sabahın erken saatlerinde sadece Türkler değil, İtalyanlar da gelmiş. İki Akdeniz insanı için Hollanda polisi sıkı güvenlik önlemleri almaya gerek duymuyor. Tablo da onu gösteriyor zaten. İki bin civarındaki İtalyan, yirmi bin civarındaki Türk'ün arasında dolaşıyor; her iki ülkenin insanı şakalaşıyor, birlikte fotoğraf çektiriyorlar. Seyirciler arasındaki biri Türk, diğeri İtalyan on altı on yedi yaşlarında iki gençten birinin elinde Türk bayrağı, diğerinde ise İtalyan bayrağı dalgalanıyordu. Aynı mahallede oturuyorlarmış. Hatta bizimki arkadaşına Türkçe öğretmiş. İtalyan olan Türkçe olarak diyor ki; "Kavga yok, dostluk var. İyi oynayan kazansın."
   <br/>
   <br/>
   Maçtan bir saat evvel kapılar açılıyor ve yirmibeş bin civarındaki seyirci beş dakika içinde tribünlerdeki yerini alıyor. Son derece modern olan Gelredome Stadı'nda herşey o kadar planlı ki, Türkiye'deki stadlar onun yanında köhne kalıyor. Maçın başlamasına on dakika kala tribündeki yerimi alıyorum ve taraftarlarla sohbet ediyorum. Tam arkamda oturan ve futboldan anladığı her halinden belli olan amca şöyle diyor; "Yahu bu adam şaşırmış mı? Ne biçim kadro bu? UEFA Kupası'nı kazanan Galatasaray'dan dört, ligi dördüncü bitiren Fenerbahçe'den beş kişi var. Hem orta saha da Galatasaray'ın orta sahası değil. Nerede Ergün, nerede Hakan Ünsal, nerede Suat?" Buna etrafındakiler de katılıyor ve "hayırlısı bakalım" diyor. Maç başladığı zaman da amca susmak bilmiyor; "Abdullah'ın hâlâ oyunda ne işi var? Mustafa Denizli'nin acilen değişiklik yapması lazım." Ne Abdullah oyundan alınıyor, ne de başka değişiklik yapılıyor, ilk yarı golsüz sona eriyor.
   <br/>
   <br/>
   Türk Milli Takımı'nın Galatasaray ağırlıklı bir karoyla sahaya çıkmaması ikinci yarıda İtalyanları cesaretlendiriyor. Sağlı sollu ataklarla kalemizde gol arıyorlar. Türk Milli Takımı'nın geliştirdiği cılız ataklarda ise Hakan Şükür yalnız kalıyor. Üç defans oyuncusuyla mücadele etmekte zorlanıyor. Penaltı kararının ardından sinirlenen seyirciler, Denizli'nin taktiğiyle çileden çıkıyor ve arkamda oturan yaşlı amcanın "Mustafa Denizli dışarı" komutundan sonra bütün stad aynı şeyi haykırmaya başlıyor. Ve kazanabileceğimiz bir maçı "Mustafa Denizli dışarı" tezahüratları eşliğinde 21 kaybediyoruz.
   <br/>
   <br/>
   Maçtan bir gün sonra Milli Takım'ın kamp yaptığı otele gidiyorum. Mustafa Denizli basında çıkan yorumlara çok kızgın. Sorulan soruların çoğuna cevap vermiyor. "Kalan maçlara gerekirse aynı oyuncularla çıkarım" diyerek rest çekiyor. Kalan maçlarda haklı çıkan tarafın Mustafa Denizli olmasını umuyorum ancak şunu da düşünmeden edemiyorum: Galiba Mustafa Denizli, Fatih Terim'i geçtim diyebilmek için UEFA Kupası zaferini değil, İngiltere 96'yı baz aldı.
   <br/>
   <br/>
   Son bir kulis notu; Mustafa Denizli'den sonra Türk Milli Takımı'nın başına büyük ihtimalle Şenol Güneş getirilecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=016372F355B53B18632B271669BFD4C1?newsId=6286), [web.archive.org (arşiv bağlantısı)](http://web.archive.org/web/20140613211608/http://www.aksiyon.com.tr:80/aksiyon/newsDetail_getNewsById.action;jsessionid=016372F355B53B18632B271669BFD4C1?newsId=6286)
