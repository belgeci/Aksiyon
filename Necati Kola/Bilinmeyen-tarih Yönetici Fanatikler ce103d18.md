# Yönetici Fanatikler

*Necati Kola Bilinmeyen-tarih*

<div>
 <p>
  <font>
   Futbol sahalarındaki olayların birçok nedeni var. Ancak yöneticilerin demeçleri, bu nedenlerin başında geliyor. Son örnek, sezon öncesindeki tarihi buluşmanın fikir babası olan G.Saray 2. Başkanı Fatih Altaylı’nın tam da F.Bahçe—G.Saray maçı öncesinde sarf ettiği cümleler. Altaylı, şok sözleriyle zaten gerilimli olan derbinin tansiyonunu daha da yükseltti
   <br/>
   <br/>
   Geçtiğimiz haziran ayında, göreve yeni başlayan Mehmet Cansun başkanlığındaki Galatasaray yönetimi, sürpriz bir şekilde, gerek taraftar, gerekse yönetim bazında sürekli sürtüşme içinde oldukları Fenerbahçe Spor Kulübü’nü ziyaret etme kararı almıştı. Spor basınında ‘Tarihi buluşma’ ve ‘Tarihi adım’ olarak yankı bulan bu ziyarette, iki kulüp arasındaki kavgaların son bulması için karşılıklı mesajlar verilmişti. Yenilen yemeğin ardından kesilen pastanın üzerinde her iki kulübün amblemi, tokalaşan iki el resmi ve ‘Sonsuza kadar dostluk, sonsuza kadar rekabet, Türk sporuna birlikte hizmet’ yazısı dikkati çekmişti. Fenerbahçe Başkanı Aziz Yıldırım, bu buluşmanın spor tarihine geçeceğini belirtmiş ve şöyle demişti: ‘İki kulüp ezeli rakip ama ebedi dosttur. Kendilerinin burada bulunmalarından büyük mutluluk duyuyoruz ve teşekkür ediyoruz. Bugün önemli bir gün. Dostane ilişkilerimizi daha da ileri götüreceğiz.’
   <br>
    <br>
     Galatasaray Başkanı Mehmet Cansun da kendilerini çok iyi ağırlayan Fenerbahçe yönetimine teşekkür etmiş ve şunları söylemişti: ‘Bu bir başlangıç olacak. Bu ilişkiler inşaallah devam edecek. Biz de kendilerini misafir etmek için bekliyoruz.’ Galatasaray Kulübü İkinci Başkanı Fatih Altaylı ise sporun dostluk ve kardeşlik olduğunu vurgulayarak ‘Önemli olan bu. En anti Fenerbahçeli bendim; ama bu fikir de benden çıktı’ diye konuşmuştu.
     <br>
      <br>
       Bu önemli ziyaretten memnun olmayanlar da vardı elbette. Her iki takımın fanatik taraftarları... Gerek kulübe faks çekerek, gerekse yöneticileri arayarak bu ziyaretten rahatsız olduklarını belirtiyorlardı: ‘Fenerbahçe ile Galatasaray asla dost olamaz. Onlar bizim en büyük ve ezeli rakibimiz.’ Ancak bu kişiler azınlıktaydı.
       <br>
        <br>
         Yöneticiler fanatizmi körüklüyor
         <br/>
         <br/>
         Futbol sahalarındaki olayların birçok nedenleri var. Sadece tuttukları takımın maçlarını yazan fanatik spor yazarları, fanatizmden reyting ve tiraj uman medya, saldırganlık dürtüleri medya tarafından beslenen fanatikler, hakemlerin kararları, futbolcuların davranışları, sosyolojik, psikolojik ve ekonomik etkenler, yöneticilerin demeçleri... Bunlardan belki de en önemlisi yöneticilerin demeçleri. Yöneticilerin iki dudağının arasından çıkacak sert bir cümle, medya tarafından anında büyütülüyor ve özellikle fanatik taraftarları çok etkiliyor. Yöneticilerin sarf ettikleri agresif cümleler, kendi taraftarlarının hoşuna gidiyor, rakip taraftarları da kışkırtıyor.
         <br/>
         <br/>
         Verilen demeçlere bakıldığında, sezon öncesindeki tarihi buluşmanın aksine, gerek Fenerbahçeli, gerekse Galatasaraylı yöneticilerin sözlerine pek dikkat etmedikleri görülüyor. Bunlardan biri, Fenerbahçe Başkanı Aziz Yıldırım’ın on dördüncü haftada oynanan Fenerbahçe—Beşiktaş (1—2) maçından sonra verdiği demeç. Yıldırım, yedikleri ilk golün ofsayt olduğunu söylüyor ve hakemlerin Galatasaray’ı kolladığını söylüyordu: ‘O golü yemeseydik belki de üç puan bizim olacaktı. Fenerbahçe maçlarına formsuz hakemler veriliyor. Galatasaray ise hakem hatalarıyla sonuca gidiyor.’ Fenerbahçeliler ile Galatasaraylılar arasında tartışma konusu olan bu demeçten sonra kamuoyunda Galatasaray’ın kollandığı, Fenerbahçe’nin ise engellendiği fikri oluşmaya başladı. Bu arada, bu tezi haklı çıkaracak işaretler de yok değildi.
         <br/>
         <br/>
         Altaylı, hususi mi kışkırttı?
         <br/>
         <br/>
         Bu demeçten sonra oluşan Galatasaray’ın kollandığı fikri, Sarı—Kırmızılıları çok etkilemiş olacak ki Galatasaray 2. Başkanı Fatih Altaylı, tam da Fenerbahçe maçı öncesinde derbinin tansiyonunu artırıcı açıklamalarda bulundu. Hakem hatalarından kendilerinin mağdur olduğunu; ancak, sanki Galatasaray’ın hakem hatalarından dolayı maç kazanıyormuş gibi bir rüzgarın estirildiğini söyleyen Altaylı, şunları söyledi: ‘Fenerbahçe Başkanı Aziz Yıldırım, daha önce hakemlerin torbadan çekilmesini istiyordu. Ancak sonra Futbol Federasyon Başkanı Haluk Ulusoy’dan garanti aldığı için bu talebinden vazgeçti. Bu garantinin ne anlama geldiğini çok merak ediyorum. Bu garantinin anlamı, merak etmeyin bundan sonra sizi kollayacağız, merak etmeyin bundan sonra Galatasaray’ın önünü keseceğiz, merak etmeyin ne yaparsa yapsınlar rakiplerini eksik bırakmayacağız mı?’
         <br/>
         <br/>
         Fatih Altaylı’nın şu sözleri ise Fenerbahçelileri iyice kışkırtacak şekildeydi: ‘Galatasaray’ı geçmek isteyenler Türkiye’de hakemlerle oynamayacaklar. Çünkü Türkiye’de hakemlerle oynarsanız, Avrupa Şampiyonlar Ligi’nden sıfır puanla dönersiniz. Futbol oynayacaksınız, evrensel standartlarda kulüp yöneticiliği yapacaksınız, Avrupa’da oynamanın kuralları neyse onları yerine getireceksiniz. Federasyonla, hakemlerle oynayarak Avrupa’da ancak sıfır puan alırsınız. Futbol oynarsanız, Avrupa’da çeyrek final, yarı final oynarsanız, şampiyon olursunuz. Galatasaray’ın yaptığı ve yapacağı gibi. Bu arada, Galatasaray dünya sıralamasında bir basamak çıkarak 7. sıraya yükseldi. Fenerbahçe ne yaptı? İki basamak çıkarak 96.lığa yükseldi. Onları kutluyorum. Bizden daha başarılılar. Çünkü iki sıra birden yükselmişler.’
         <br/>
         <br/>
         Altaylı, Beşiktaşlıların tepkisini çekecek cümleler de sarf etti: ‘Sinan Engin sabah akşam Sergen Yalçın ile birlikte. Şampiyonluk yarışında başa baş gittiğimiz rakibimiz gelip oyuncumuzu taciz ediyor, aklını çeliyor. Beşiktaş Sergen’e avans bile vermiş olabilir.’
         <br/>
         <br/>
         Sert demece, sert cevap
         <br/>
         <br/>
         Altaylı’nın kışkırtıcı açıklamalarına cevaplar da gecikmedi. Beşiktaş Menajeri Sinan Engin, Altaylı’nın yöneticiliği bilmediğini söyleyerek ‘Gelsin kendisine anlatalım. Kulüp yöneticiliğini kendi programı sanıyor galiba’ derken, Fenerbahçe Asbaşkanı Mahmut Uslu da şunları söyledi: ‘Altaylı’nın bu açıklaması, onun bilgisizliğini gösteriyor. Futbol Federasyonu Başkanı Haluk Ulusoy, bazı garantiler verdi. Ama bunu Kulüpler Birliği toplantısında bütün kulüplere verdi. Galatasaray Başkanı Mehmet Cansun da bu toplantıda vardı. Ulusoy, sadece Fenerbahçe’ye söz vermedi, bütün kulüplere söz verdi. Herhalde Altaylı bizimle yapacakları maçı düşünerek böyle bir açıklama yaptı.’
         <br/>
         <br/>
         Altaylı, derbinin havasını değiştirdi
         <br/>
         <br/>
         İki ezeli rakip olan Fenerbahçe ile Galatasaray arasındaki maçlar öteden beri önem arz eder ve birçok derbide de olay çıkar. Fatih Altaylı’nın bu açıklamaları, zaten bir kıvılcımla patlamaya hazır olan derbinin atmosferini daha da gerginleştirdi. Buna bir de her iki kulübün hakem tercihleri, Fenerbahçe yönetiminin Galatasaray taraftarlarına bin yüzden fazla bilet vermek istememesi, Sarı—Kırmızılı yöneticilerin protesto için taraftarları Kadıköy’e gönderip stadyuma girmeden geri getirme tehditleri ve Galatasaraylı taraftarların alınacağı tribünlerin demir parmaklıklarla çevrilmesi eklendi.
         <br/>
         <br/>
         Doç. Dr. Turgay Biçer
         <br/>
         <br/>
         Demeçlere dikkat!
         <br/>
         <br/>
         Marmara Üniversitesi Beden Eğitimi ve Spor Yüksek Okulu öğretim üyesi Doç. Dr. Turgay Biçer, yöneticilerin kullandıkları cümlelerin taraftarları oldukça etkilediğini belirtiyor. Özellikle futbol yöneticilerinin çoğunun dil biliminden ve gramer anlayışından haberdar olmadıklarının altını çizen Biçer, şu tespitlerde bulunuyor: ‘Yüzey anlam ile derin anlam arasındaki farkı idrak edemiyorlar. Mesaj vereceğiz derken o mesajın içinde insanları manipüle eden ve kendilerini kötü hissettiren iletiler de gönderiyorlar. Yani düşünce virüsleri de ulaşıyor o mesajların içinde. İnsanlar bu iletiden etkileniyorlar ve değişik davranışlar gösteriyorlar. Taraftarlar bu yöneticileri çok mühimsiyorlar ve her söyledikleri onlar için çok büyük önem arz ediyor. Oysa dil, duygu ve düşünceleri gerçekçi ve tam kullanmak gerek. Olumsuz virüsler taşıyan araç  olarak değil... Bu açıdan baktığımızda iletilen bu mesajlarda birçok genellemeler ve anlam çarpıtmaları yapılmakta. Bu da duyguların ve mesajların yanlış aktarımı demektir ki profesyonellikte bunların olmaması gerekir. Çünkü insanlar dil ve sembollerle düşünürler. Semboller de sesle, sözle ve davranışlarla ifade edilir. Yöneticilik de bir sanat olduğuna göre yöneticilerimizin doğru bir dil kullanması gerekir. Yöneticilik, içinden gelenleri istediğin gibi anlatma sanatı değildir hiçbir zaman. Ne yapayım ben böyle düşünüyorum hiç değildir. Yöneticilik iletişim sanatıdır ve ustalık gerektirir. Bir yönetici, demeçleriyle tepkiler topluyorsa ve birtakım insanları rahatsız ediyorsa gerçek yönetici değildir.
         <br/>
         <br/>
         E—mail: kolaca@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 18 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12093), [web.archive.org (arşiv bağlantısı)](http://web.archive.org/web/20050228023346/http://www.aksiyon.com.tr:80/yazdir.php?id=12093)
