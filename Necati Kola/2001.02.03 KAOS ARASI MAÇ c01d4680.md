# KAOS ARASI MAÇ

*Necati Kola 2001.02.03*

<div>
 <p class="spot">
  Türk futbolu, havuz sisteminin uygulanmaya başladığı günden bu yana  kaostan bir türlü kurtulamadı. Reklam arası film seyretmeye alışan Türk  halkı, bitmek bilmeyen naklen yayın kargaşaları nedeniyle kaos arası maç izlemeye de alıştı. Son ihaleden anladığımız kadarıyla  vatandaş kaos  arası maç izlemeye devam edecek
 </p>
 <p class="metin">
 </p>
 <img border="0" src="/web/20020501063626im_/http://www.aksiyon.com.tr/2001/322/resimler/Kaos.jpg"/>
 <p class="metin">
  Türk futbolunun başı, havuz sisteminin uygulanmaya başlamasından bu yana naklen yayın kaosu derdinden bir türlü kurtulabilmiş değil. Bundan dört buçuk yıl önce, naklen yayınlardan neredeyse hiç para kazanamayan Anadolu kulüplerinin de faydalanması amacıyla kurulan havuz sistemi, bütün televizyon kanalları tarafından yararlı olarak değerlendirilirken, uygulamanın erken olmasının fayda yerine zarar getireceği belirtiliyordu. Çünkü, Türkiye böyle bir sistemi uygulamak için henüz hazır değildi. Televizyonlar, bir müddet daha serbest piyasa çerçevesinde istediği kulüple anlaşmalı ve istediği maçı naklen yayınlamalıydı. Futbol Federasyonu ise havuz sistemini uygulamada kararlıydı. Ne kadar erken uygulanırsa, özellikle Anadolu kulüpleri açısından o kadar faydalı olacaktı.
 </p>
 <p class="metin">
  Futbol Federasyonu, bir senelik taban fiyatını 40 milyon dolar olarak belirledi ve ihale açıldı. Televizyonlar, bu rakamın Türkiye 1. Ligi için fazla olduğu kanaatine vararak ihaleye girmeme kararı aldılar. Şifreli yayın yapacağını söyleyen Cine 5 de yaptırdığı araştırmaya göre dekoder satışlarından bu parayı çıkartamayacağını belirterek ihaleye girmeyeceğine dair söz verdi. Bu anlaşmaya göre, televizyonlar yine eski sistemi uygulayacaklardı. Herkes, ihalenin yapılacağı gün saat 16.55'e kadar havuz sisteminin uygulanmayacağını düşünürken, Cine 5 son beş dakikada ihaleye katıldı ve maçların yayın hakkını üç yıllığına aldı. Cine 5, diğer kanalları atlatmıştı. Televizyonlar Cine 5'e veryansın etse de ihale yasaldı, yapacak hiçbirşey de yoktu. Türkiye ilk şifreli yayına merhaba demişti artık.
 </p>
 <p class="metin">
  Aradan fazla bir zaman geçmedi... Cine 5'in haftalık 10 bin dolar karşılığında verdiği üç dakikalık sınırlı görüntülerle reyting yapamayan Kanal D ve ATV, ortak oldukları reklam şirketi BİMAŞ aracılığıyla Cine 5'in havuz ihalesine fesat karıştırdığını ileri sürerek Futbol Federasyonu'na 70 milyon dolarlık bir teklif sundu. BİMAŞ yetkilileri, halkın da desteğini alabilmek için şifresiz yayın yapacaklarını özellikle belirttiler. Ayrıca BİMAŞ, havuz sistemini yıkmak için Beşiktaş ve Fenerbahçe ile özel anlaşma yaptı. Cine 5, bundan dolayı bu iki kulübün maçlarını bir müddet yayınlayamadı. Mahkemelik olan Cine 5 ile BİMAŞ arasındaki kavga, bağlı bulundukları gazete ve televizyonlar aracılığıyla kamuoyunu epey meşgul etti. Mahkemeyi Cine 5 kazanınca kavga ve gürültü yeni bir ihaleye kadar askıya alındı.
 </p>
 <p class="metin">
  Tele—On beceremeyince...
 </p>
 <p class="metin">
  Havuz sisteminin ilk üç yılı kavga, gürültü ve kaoslarla sona ermiş, yeni bir ihalenin vakti gelmişti. Futbol Federasyonu'nun yeni dönem için belirlediği senelik taban fiyat 80 milyon dolardı. Geçen döneme göre yüzde yüzlük bir artış vardı ve bu sefer televizyon kanalları bu rakama çok yüksek demiyorlardı. İhaleye TRT, TGRT, ATV, Cine 5, Star ve Tele—On katıldı. Diğer kanalların teklif ettiği rakam 100 milyon doları geçmezken, Tele—On'un sunduğu rakam tam 120 milyon dolardı. Türkiye 1. Ligi maçlarının naklen yayın değeri bir önceki döneme göre iki kat artmıştı. Peki, Tele—On'un sahibi Cem Uzan bu paraları nasıl ödeyecekti? Tabii ki halkın cebine elini atarak... Cine 5 döneminde kaliteli filmlerle birlikte maç yayınlarının aylık bedeli dokuz milyon lira iken, sadece maç yayını yapılan Tele—On döneminde bu bedel aylık otuz milyon liraya fırladı. Durum böyle olunca Tele—On beklediği dekoder satışını gerçekleştiremedi ve sıkıntıya düştü. İlk yılın bazı taksitlerini geç ödeyen Tele—On, bu sezonun başında ödeme yapmakta iyice sıkıntıya düşünce Futbol Federasyonu sözleşmeyi feshettiğini açıkladı.
 </p>
 <p class="metin">
  Peki, bundan sonra ne olacaktı? Futbol Federasyonu, ihalenin yaklaşan ikinci yarıya yetişmesi için alelacele şartname belirledi. İhale, üç buçuk yıllık olacaktı ve bu süre için belirlenen taban fiyat tam 465 milyon dolardı. Bu rakam, vergilerle birlikte 600 milyon doları buluyor ve bir yıllık naklen yayın bedeli 171 milyon dolara geliyordu. Sahi, birçok kulübün seyirci hasılatı ile hakemlerin masraflarını bile ödeyemediği, üç büyük takımın ortalama 15 bin kişiye oynadığı Türkiye 1. Ligi'nin kalitesi bu rakamı gerçekten hakediyor muydu? Haketse bile yeni bir dekoder veya uydu anteni almak zorunda kalacak olan futbolseverler kendilerine kesilecek faturayı ödeyebilecek miydi? Bu arada, sezon sonuna kadar dekoder kiralayan ve ligin ikinci yarısında hiçbir hizmet alamayacak olan Tele—On abonelerinin durumu ne olacaktı? Bu sorular hiç kimsenin umurunda değildi.
 </p>
 <p class="metin">
  Beceriksiz Futbol Federasyonu!
 </p>
 <p class="metin">
  Ve ihale 19 Ocak'ta yapıldı. Dijital kanalların alınmadığı ihaleye üç kuruluş katıldı: Boyut Prodüksiyon, Star Tv Hizmetleri ve Atlas Yayıncılık... Bu arada bir taraftan Star Tv Hizmetleri ihaleye katılıyor, diğer taraftan Tele—On ihtiyati tedbir kararıyla ihaleyi durdurmaya çalışıyordu. Sonuçta katılan kuruluşların teklifleri şartnameye uygun olmayınca ihale ileri bir tarihe ertelendi. Futbol Federasyonu'na en büyük eleştiri spordan sorumlu Devlet Bakanı Fikret Ünlü'den geldi. Ünlü, 'Beceriksizler, bir ihaleyi gerçekleştiremediler' diyordu.
 </p>
 <p class="metin">
  Futbol Federasyonu Başkanı Haluk Ulusoy ise bir gün sonra basın toplantısı düzenleyerek hem Fikret Ünlü'ye cevap verdi, hem de yayın ihalesiyle ilgili açıklamalarda bulundu. 'Benim, devletin bakanıyla aramda bir sorun olamaz. Ama bir insan olarak bizlere 'beceriksizler' denmesine de razı olamam. Futbol Federasyonu kesinlikle beceriksiz değildir ve başarılıdır. Kulüplerle tekrar oturup konuşacağız ve on gün içinde yeni bir ihale açacağız'. Aynı gün Ulusoy'un yanı sıra Futbol Federasyonu Asbaşkanı Ata Aksu da bir açıklama yaptı. Aksu, ilk hafta maçlarının naklen yayınlanmasının zor olmasına rağmen liglerin kesinlikle ertelenmeyeceğini söyledi.
 </p>
 <p class="metin">
  Bu açıklamalardan bir gün sonra Futbol Federasyonu ile Kulüpler Birliği bir toplantı yaptı. Toplantıda Kulüpler Birliği Başkanı İlhan Cavcav, naklen yayın ihalesi gerçekleşene kadar Futbol Federasyonu'ndan lig maçlarının ertelenmesini istedi. Futbol Federasyonu da bu isteği kabul ederek liglerin süresiz ertelenmesine karar verdi. Bu karar, son derece formda olan Galatasaray'ı üzerken, başta Fenerbahçe, Beşiktaş ve Trabzonspor olmak üzere sakat futbolcuları bulunan ve uyum problemi yaşayan kulüpleri sevindirdi. Bu arada Spor Toto Teşkilatı 2. ve 3. Lig maçlarının da ertelenmesini istedi ve Futbol Federasyonu bu isteği de kabul etti. Artık bütün futbol maçları, naklen yayın ihalesi gerçekleşinceye kadar oynanmayacaktı.
 </p>
 <p class="metin">
  İhale şartnamesi değiştirildi
 </p>
 <p class="metin">
  Kulüpler Birliği ve Futbol Federasyonu yöneticileri, naklen yayın kaosunu çözmek için bir kez daha toplandılar ve ihale tarihini belirlediler. Futbol Federasyonu, kaosun daha fazla devam etmemesi için 31 Ocak'ta yapılacak ihale öncesi şartnamede birçok değişiklik yaptı. Önceki şartnamedeki 'İhaleye Türkiye Radyo Televizyon Kurumu ve özel televizyon kuruluşları iştirak edebilir' şeklindeki kural kaldırıldı, yerine 'İhaleye, Türkiye'de veya yurt dışında bulunan gerçek tüzel kişiler tek tek ya da müştereken katılabilirler' ibaresi konuldu. Ayrıca, ihaleyi kazanan kuruluşa devir yetkisi de verildi. Futbol Federasyonu, daha önce ihale bedelinin yüzde 5'ini imza anında, daha sonra yüzde 11'ini Şubat, Mart, Nisan ve Mayıs aylarında dört eşit taksitte ödenmesi biçiminde başlayan ve 2004 yılına kadar sürecek ödeme şeklinde de değişikliğe gitti. Buna göre, şartnamedeki 'yüzde' ibaresi kaldırıldı, 3 Şubat'da 12 milyon dolar, 15 Şubat'da 8 milyon dolar, Mart, Nisan ve Mayıs aylarında 8'er milyon dolar tutarında ödeme planı getirildi. Geriye kalan kısmın da Mayıs 2004'e kadar belirli bir planda ödenmesi kararlaştırıldı.
 </p>
 <p class="metin">
  Bundan sonra ne olacak?
 </p>
 <p class="metin">
  Bu yazıyı yayına hazırlarken ihale henüz gerçekleşmemişti. İhaleye Star Digital, Digi Türk ve Cine 5'in yanı sıra Galatasaray'ın anlaşma yaptığı pazarlama şirketi AIG'in katılacağı söyleniyordu. Fakat ihaleyi kim kazanmış olursa olsun 465 milyon dolarlık muammen bedelin Türkiye 1. Ligi için çok yüksek olduğu bir gerçek. Maçları yayınlama hakkını elde eden kuruluş, sonuçta bu parayı halktan çıkarmaya çalışacak. Ekonomik sıkıntı içinde kıvranan vatandaşın da yeni bir dekodere veya uydu antenine rağbet edecek gücü kalmadığı için yeni bir kaosun doğması kaçınılmaz olacak.
 </p>
 <br/>
 <center>
  <a class="anaorta" href="http://web.archive.org/web/20020501063626/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/spor/1.htm), [web.archive.org (arşiv bağlantısı)](http://web.archive.org/web/20020501063626/http://www.aksiyon.com.tr:80/2001/322/spor/1.htm)
