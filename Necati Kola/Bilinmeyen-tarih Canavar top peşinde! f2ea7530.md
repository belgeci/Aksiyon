# Canavar top peşinde!

*Necati Kola Bilinmeyen-tarih*

<div>
 <font>
  <img border="0" height="1" src="/web/20030830030001im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030830030001im_/http://www.aksiyon.com.tr/resim/21/58.jpg" vspace="5"/>
  </p>
 </font>
 <font class="content">
  Dünya standartlarından uzak karayollarımızda sürekli pusu kurarak birçok vatandaşımızın yakınlarını yasa boğan trafik canavarı, geçen hafta yine iş başındaydı ve Türk futboluna Oğuz Çetin, Aykut Kocaman, Aykut Yiğit, Hakan Şükür, Bülent Uygun gibi futbolcuları kazandıran Sakaryaspor kafilesinden beş kişinin canını aldı.
 </font>
 <p>
  <font class="content">
   “1988 yılının ağustos ayında hazırlık kampı için Bursa Uludağ’daydık. Büyük Otel’de kalıyorduk ve günde iki idman yapıyorduk. Bir sabah eşofmanlarımı giyip aşağıya indim. Mete, tek başına oturuyordu. Beni görünce ‘Fatih, sana bir şey söyleyeceğim.’ dedi. Ben de ‘Buyur.’ dedim. ‘Şimdi olmaz. İdmandan sonra hatırlat da söyleyeyim.’ dedi. Ben de idmandan sonra hatırlattım. ‘Dün gece bir rüya gördüm.’ dedi ve devam etti. ‘Sen ve ben ölümü bekliyorduk. Sen bir dua okuyup kurtuldun. Ben ise kurtulamadım.’ Ben de ‘Samsun’a dönünceye kadar müsaade et. Ben bu rüyanın yorumu öğrenir, sana anlatırım.’ dedim. Kamptan sonra ilim sahibi olduğuna inandığım bir hocaya gidip rüyayı anlattım. Hocamız ‘Bu bir çağrıdır.’ dedi. Ben de bu yorumu Mete’ye aktardım. Bu rüyadan tam beş ay sonra 20 Ocak 1989 günü Malatya deplasmanına giderken kaza geçirdik. Ben dördüncü sıranın sağ tarafında uyurken Mete’nin ‘Vuruyoruz!’ çığlığıyla uyandım. Bir baktım ki kamyonla burun burunayız. Gerisini hatırlamıyorum. Gözlerimi açtığımda hastanedeydim. Sonradan öğrendim ki Mete ile birlikte Muzaffer, Tomiç, Nasır, hocamız Nuri Asan ve şoförümüz Asım Özkan hayatlarını kaybetmişler.” Yukarıdaki satırlar, Samsunspor’un ve Milli Takım’ın kalesini yıllarca başarıyla korumuş Fatih Uraz’ın Kaleciyi Vurun adlı kitabından. Samsunspor, Uraz’ın detaylı bir şekilde anlattığı bu kazadan sonra kırmızı ve beyazdan oluşan renklerine siyahı da ekledi.
   <br/>
   <br/>
   Rüştü kurtuldu, Seyfi ve Metin Oktay öldü
   <br/>
   <br/>
   Trafik canavarına yenik düşenler, Samsunspor ve Samsunsporlu futbolcularla sınırlı değil ne yazık ki. Daha evvelinde, yani 21 Kasım 1977 tarihinde Galatasaray’ın Yugoslav kalecisi Kajganiç’in bir trafik kazasında hayatını kaybetmesi var. 13 Eylül 1991’de Türk futbolunun efsane golcüsü Metin Oktay da Boğaziçi Köprüsü’nde geçirdiği bir trafik kazasında hayata gözlerini yumdu. Benzer bir kaza 1993 yılında Antalya’da yaşandı. Şu anda Fenerbahçe’nin ve Milli Takım’ın vazgeçilmez kalecisi olan Rüştü Reçber, o zamanlar Antalyaspor formasını giyiyordu. Takım arkadaşı Levent ile birlikte havaalanından dönerlerken Düden Köprüsü’nün bariyerlerine çarparak kaza geçirdiler. Levent hayatını kaybederken, Rüştü ise ağır şekilde yaralandı ve Olimpik Milli Takım’ın şampiyon olduğu 1993 Akdeniz Oyunları’nda kadroda yer alamadı. Özel arabayla kaza geçiren futbolculardan biri de Denizlisporlu Doğan Seyfi Atlı’ydı. 17 Aralık 2001 tarihinde Ramazan Bayramı’nın ikinci günü İzmir’den Denizli’ye dönen Doğan Seyfi, Nazilli’de kaza geçirdi ve hayatını kaybetti.
   <br/>
   <br/>
   On beş günde bir otobüsle deplasmana gitmek zorunda kalan profesyonel futbol takımlarının kafile olarak geçirdikleri kazaların sayısı da epey fazla. İki kez kaza geçiren Erzincanspor, trafik canavarına teslim olan takımların başında geliyor. 1992’deki depremde büyük darbe alan Erzincanspor, 1992-93 sezonunun son haftasında cezası sebebiyle Sivas’ta oynadığı Çorumspor maçından dönerken kaza geçirdi ve iki kişi hayatını kaybetti. Doğu temsilcisinin otobüsü, 1996-97 sezonunda ise PTT maçı için Ankara’ya giderken Kırıkkale yakınlarında şarampole yuvarlandı. Kazada takım kaptanı Vedat ile golcü futbolcu Cumhur hayata gözlerini yumdu. Kaza geçirenler arasında amatör kafileler de var. Adanaspor’un genç takımı, 1981 yılında Çiftehan yakınlarında trafik canavarına teslim oldu. Kazada antrenör Sami Bayraktar’ın yanı sıra üç futbolcu hayatını kaybetti.
   <br/>
   <br/>
   Sakaryaspor son olsun
   <br/>
   <br/>
   Futbolcuların ya da futbol takımlarının yaptıkları kazaları unutmuştuk ki Sakaryaspor’un acı haberi geldi. Türk futboluna Oğuz Çetin, Aykut Kocaman, Aykut Yiğit, Engin İpekoğlu, Hakan Şükür ve Bülent Uygun gibi milli futbolcuları kazandıran ve bu sezon 2. Lig A Kategorisi’nde şampiyonluk mücadelesi veren Yeşil-Siyahlı takım, Sivasspor deplasmanına giderken kaza geçirdi. Yozgat’ın Pazarcık beldesi yakınlarında aşırı hız ve yolun kaygan olması nedeniyle şarampole yuvarlanan Sakaryaspor otobüsünde beş kişi hayatını kaybederken, çok sayıda futbolcu da ağır yaralandı. Yeşil-Siyahlı takım, bir sezon ligden çekilmek zorunda kaldığı 17 Ağustos depreminin ardından bir kez daha yıkılmıştı. Kazada, bir zamanlar Sakaryaspor, Fenerbahçe ve Milli Takım’ın formasını giyen genel menajer Aykut Yiğit (1984-85 sezonunda Sakaryaspor’da 20 golle gol kralı oldu), masör Cüneyt Çukur, malzemeci Fevzi Erginoğlu, şoför Selami Uludağ ve bu sezon Batman Petrolspor’dan transfer edilen futbolcu Fırat Öndil hayata gözlerini yumdular. Fırat Öndil Van’ın Edremit ilçesinde, masör Cüneyt Çukur İzmir’de, menajer Aykut Yiğit, malzemeci Fevzi Erginoğlu ve şoför Selami Uludağ da Sakarya’da toprağa verildiler. Çok sayıda insanın katıldığı Sakarya’daki cenaze namazında Sakaryaspor’un yetiştirdiği Bülent Uygun (Sivasspor'da forma giyiyor) ve Hakan Şükür de vardı. Oldukça üzülen Uygun ve Şükür, gözyaşlarını tutamadılar.
   <br/>
   <br/>
   Sakarya ayağa kalkacak
   <br/>
   <br/>
   Kazanın ardından spordan sorumlu devlet bakanı Erdoğan Toprak ve Futbol Federasyonu Başkanı Haluk Ulusoy’un yanı sıra birçok kulüp Sakaryaspor’a gereken yardımı yapacaklarını açıkladı. Sakaryaspor’un lige mutlaka devam etmesi gerektiğini belirten Erdoğan Toprak, ‘Federasyon ve kulüplerle irtibata geçip bunu sağlamaya çalışacağım.’ dedi. Ayrıca Toprak, deplasmana otobüsle giden takımlara eskort tahsis edilmesini de gündeme getirdi. Haluk Ulusoy da transfer sezonu sona ermesine rağmen Yeşil-Siyahlı kulübe her türlü desteği sağlayacaklarını açıkladı. Bursaspor, Trabzonspor ve Beşiktaş gibi kulüpler ise fazla oyuncularını Sakaryaspor’a verebileceklerini belirttiler. Devlet, federasyon ve kulüplerin arkasında olduğunu gören Sakaryaspor yönetimi de lige devam etme kararı aldı.
   <br/>
   <br/>
   Kazaların arkası gelecek mi?
   <br/>
   <br/>
   Sakaryaspor’un geçirdiği kazadan sonra akla gelen ilk soru şu: Acaba kazaların devamı gelecek mi? Bu soruya mevcut şartları göz önüne alarak verilebilecek cevap ise şu: Evet. Çünkü, ekonomik sıkıntı nedeniyle, yolculuklarını uçakla yapabilen takım sayısı bir elin parmaklarını geçemiyor. Galatasaray, Beşiktaş, Fenerbahçe, Gençlerbirliği, Trabzonspor ve Gaziantepspor’un dışındaki takımlar deplasmanların çoğuna otobüsle gidiyorlar. Keza, ikinci ve üçüncü liglerdeki takımlar da... Süper Lig’de 18, İkinci Lig A Kategorisi’nde 18, İkinci Lig B Kategorisi’nde 52, Üçüncü Lig’de de 76 olmak üzere toplam 164 profesyonel takım var. Bu takımların 160’a yakını zorunlu olarak dünya standartlarından uzak karayollarını seçmek zorunda kalıyorlar. Tren ise son derece çağ dışı olmasından dolayı tercih edilmiyor. Türk Hava Yolları da sporcu kafilelerine yaptığı indirimi kaldırdı. Bu indirimin kaldırılması Sakaryaspor’un kazasından sonra tekrar gündeme geldi. İndirim uygulanması konusunda bir gelişme olup olmayacağını önümüzdeki günlerde göreceğiz.
   <br/>
   <br/>
   İçişleri, eskort fikrine sıcak baktı
   <br/>
   <br/>
   Sakarya’daki cenaze töreninin ardından spordan sorumlu Devlet Bakanı Erdoğan Toprak’ın gündeme getirdiği spor kafilelerine polis eskortu fikri, kulüpler tarafından son derece olumlu bulundu. Birçok ikinci ve üçüncü lig kulübünün yetkilisi, böyle bir uygulamanın kaza riskini en aza indireceğini ve can güvenliklerini sağlayacağını dile getirdi. İçişleri Bakanlığı ise Toprak’ın bu fikrine olumlu cevap verdi. İçişleri Bakanı Muzaffer Ecemiş, Erdoğan Toprak ile yaptığı görüşmenin ardından, talep eden spor kafilelerine yolculuk esnasında polis eskortu verilmesi önerisini kabul ettiklerini açıkladı. Spordan sorumlu Devlet Bakanı Erdoğan Toprak da ‘Bundan sonra tüm sporcular, güvenli bir şekilde yolculuk edebilecekler.’ dedi.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=1855), [web.archive.org (arşiv bağlantısı)](http://web.archive.org/web/20030830030001/http://www.aksiyon.com.tr:80/detay.php?id=1855)
