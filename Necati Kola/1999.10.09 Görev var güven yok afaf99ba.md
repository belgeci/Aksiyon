# Görev var, güven yok

*Necati Kola 1999.10.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yıllardır yabancı teknik direktörlerin çalıştırdığı takımlarımızın bu yıl yerli teknik direktörlere emanet edilmesine o kadar çok sevinmiştik ki...
  </font>
 </div>
 <div id="newsText">
  <font class="detail-text">
   Yaygın kanaata göre, artık bizimkiler kendilerini ispatlıyorlar ve yabancıların pabucunu dama atıyorlardı. Fatih Terim'le başlayan yerli teknik direktör modası giderek yaygınlaşıyordu: Rıdvan Dilmen (F.Bahçe), Güvenç Kurtar (Kocaelispor), Hüseyin Kalpar (G.Antepspor), Tınaz Tırpan (A.Gücü), Ümit Kayıhan (Altay), Samet Aybaba (Vanspor), Ersun Yanal (Denizlispor), Erdoğan Arıca (Samsunspor), Ziya Doğan (İstanbulspor), Sadi Tekelioğlu (Erzurumspor), Kemal Batmaz (Bursaspor), A. Suat Özyazıcı (Trabzonspor)... Birinci Lig'deki onsekiz takımdan onüçünün yerli teknik direktöre görev vermesi, Türkiye Futbol Antrenörleri Derneği Başkanı İsmail Dilber'e de şu sözleri söyletiyordu sezon başında: 'Onsekiz takımdan onüçünün yerli teknik adamı tercih etmesi çok anlamlıdır. Bu durum, Türk teknik direktörlere duyulan güveni gösterir. Türk antrenörleri, Fatih Terim ve Mustafa Denizli'nin parlak kariyerleriyle çıkışa geçti'.
   <br/>
   <br/>
   Yerlilere dört, yabancılara sekiz
   <br/>
   <br/>
   İsmail Dilber böyle diyedursun, sezonun ilk dört haftası içerisinde üç yerli teknik direktör görevlerinden istifa etti. Gaziantepspor'da Hüseyin Kalpar'ın yerine Sakıp Özberk, Bursaspor'da Kemal Batmaz'ın yerine Yılmaz Vural, Ankaragücü'nde de Tınaz Tırpan'ın yerine Gigi Multescu getirildi. Bu arada, üç yıl arka arkaya G.Saray'ı şampiyon yapan Fatih Terim'in bile Şampiyonlar Ligi'ndeki Milan yenilgisi nedeniyle kariyeri tartışılmaya başlandı. Sarı lacivertli yazarların baskısı altında olan F.Bahçe Teknik Sorumlusu Rıdvan Dilmen ise UEFA Kupası'ndaki 20'lık MTK Budapeşte yenilgisini fırsat bilip istifa etti. Trabzonspor Teknik Direktörü A. Suat Özyazıcı'nın da kamuoyu notu pek iyi değil.
   <br/>
   <br/>
   Dördüncü haftada istifa eden Ankaragücü Teknik Direktörü Tınaz Tırpan'ın söyledikleri, yerlilerin çoğunluğa ulaştığı ancak kariyerlerinin tartışıldığı bir dönemde oldukça ilginç: "Alınan kötü sonuçların ardından yönetim kurulu toplantısında bazı yöneticiler benim kariyerimi masaya yatırdı. Benim kariyerim belli, takımın gücü belli. Kariyerimin tartışılacağı bir ortamda çalışmam imkansızdı. Jarabinsky'nin Ankaragücü'nü çalıştırdığı dönemde takım sekiz hafta puan alamadı, ancak benim dördüncü haftada kariyerim tartışılmaya başladı. Maalesef Türkiye'de yabancı antrenörlere sekiz, yerli antenörlere ise ancak dört hafta tahammül edilebiliyor".
   <br/>
   <br/>
   Milli Takım'da ve G.Saray'da ilklere imza atan Terim'in bile kariyerinin tartışıldığı, ilk beş haftada dört teknik direktörün istifa ettiği bir dönemde şu sorulara cevap aramaya çalıştık: Yerliler hakikaten başarılı mı? Takımlar, yerlilere hakikaten güveniyor mu, yoksa moda olduğu için mi görev veriyor? Yerlilere görev verilirken kariyer mi göz önüne alınıyor, yoksa araya soktukları adam mı? Takımların sık sık teknik direktör, teknik direktörlerin de sık sık takım değiştirmesinin sebepleri neler? Antrenör antrenörün kurdu mu? Teknik direktörler arasında etik dışı rekabet mi var? Futbol Federasyonu bütün bunlara göz mü yumuyor?
   <br/>
   <br/>
   Hoşfikirer: Antrenör antrenörün kurdu
   <br/>
   <br/>
   Türkiye Futbol Antrenörleri Derneği Adana Şube Başkanı Ali Hoşfikirer, ortada bir güvensizlik olduğunu, bunun da meslektaşlarından kaynaklandığını söylüyor. Hoşfikirer, yerlilerin sık sık takım değiştirdiklerini belirtip "Antrenör antrenörün kurdu" diyor. "Mesleğin gereklerini yerine getirmeyenlerin sayısı oldukça fazla. Herkes birbirinin peşine düşmüş, kovulmasını bekliyor. Antrenörler arasında gizli bir kavga yaşanıyor. Bu sağlıksız rekabet ise yabancılara davetiye çıkarıyor. Doktorların hipokrat yemini gibi antrenörlerin de andı var. Etik açısından çok önemli olan anda sadık kalanların sayısı bir elin parmakları kadar az. Son yıllarda kendisini yenilemeyen ve kendisine güvenmeyen bazı antrenörlerin, devreye birilerini sokarak, ahbapçavuş ilişkileriyle görev almalarını ayıplıyorum".
   <br/>
   <br/>
   Meslek ahlakıyla bağdaşmayan davranışlarda bulunan üyelere sadece kınama cezası verebildiklerini belirten Ali Hoşfikirer, "Bazıları nöbetçi eczane gibi" diyerek Yılmaz Vural gibi sık sık takım değiştiren teknik direktörleri eleştiriyor. Yeni bir karar alındığını ve bir antrenörün bir sezonda en fazla iki takımda görev alabileceğini söyleyen Hoşfikirer, kendilerini geliştirdikleri ve birbirlerini destekledikleri takdirde Türk antrenörlerinin başarılı olacağını da sözlerine ekliyor.
   <br/>
   <br/>
   Vural: Türkiye neyse, kulüpler de o
   <br/>
   <br/>
   Sezon başında herhangi bir takımda görev almayıp ilerleyen haftalarda sık sık takım değiştirmesiyle tanınan Yılmaz Vural, Ali Hoşfikirer'in eleştirisine katılmıyor. Dördüncü haftada istifa eden Kemal Batmaz'ın yerine hemen Bursaspor'da göreve başlayan Vural, "Ali Hoşfikirer de sık sık takım değiştirirdi" diyerek ikide bir takım değiştirmenin Türkiye'nin gerçeklerinden kaynaklandığını ileri sürüyor. "Türkiye'nin yapısı neyse kulüplerin yapısı da o. Altı ayda bir hükümet değişiyor. Bu, kulüplere de yansıyor. Sık sık takım değiştirmemiz bizim değil, yönetimlerin problemi". Vural, yerlilerin henüz kendilerini ispatlayamadıklarını, bu yüzden, F.Bahçe'de olduğu gibi yöneticilerin işlerine karışmaya devam ettiklerini de sözlerine ekliyor.
   <br/>
   <br/>
   Kara: Yerliler günah keçisi
   <br/>
   <br/>
   Şu anda herhangi bir takımı çalıştırmayan başarılı teknik direktör Rasim Kara ise yerlilere görev verildiğini ancak güvenilmediğini söylüyor. Yerli teknik direktörlerin günah keçisi gibi görüldüğünü belirten Kara, amatör yöneticiler tarafından ilk fırsatta suçlanıp kapının önüne koyulduklarını ifade ediyor. 'Yerlilere, yabancılara gösterilen toleransın yüzde yirmisi gösterilmiyor. Medya, taraftar ve yöneticiler ilk fırsatta yerlinin kuyusunu kazmaya başlıyorlar. Sounes G.Saray'da başarılı olamadı ama F.Bahçe Stadı'nın ortasına bayrak dikti diye heykelini dikeceklerdi. Beşiktaş'ı çalıştırdığım sezon gol atma, averaj, derbi başarısı, dış sahada yenilmeme, UEFA Kupası'nda 3. tura yükselme, Şampiyonlar Ligi'ne katılma gibi rekorlara imza attığım halde beni daha fazla çalıştırmadılar. Benden sonra Toshack geldi. Beşiktaş tarihinin en kötü sonuçlarını aldı, bir sezonda 12 kez mağlup oldu, sezonu 6. olarak tamamladı, aldığı yabancılar kötü çıktı, bu futbolcuları satacak kulüp bile bulamadı. Taraftar 'I Love you Toshack' diye tezahürat yaptı."
   <br/>
   <br/>
   Yerli teknik direktörlerin problemlerini bu şekilde özetleyen Kara, çoğu antrenörün araya adam sokarak takım çalıştırmasının kendilerini olumsuz yönde etkilediğini de söylüyor. "Araya adam sokarak takım çalıştırmak maalesef çok yaygın. Hangi antrenörün daha kaliteli olduğuna bakılmıyor. Adamını bulan takım çalıştırıyor. Takımların çoğu belediyelerin elinde. Siyasiler şu teknik direktörü alın, şunu almayın diye baskı yapıyorlar. Seçim çalışmasına yardım edenler daha rahat takım çalıştırıyor. Bu durum Türk futbolunun aleyhine. 1. Lig'de görev alan yerlilerin sayısı arttı ama hâlâ belli bir kalite standardı yakalanmış değil'.
   <br/>
   <br/>
   Dinçer: Maalesef ahlak kalmadı
   <br/>
   <br/>
   Yerlilere güvenilmediğini söyleyenlerden biri de yıllarını antrenörlüğe veren Adnan Dinçer. Beşiktaş'ta özkaynak düzenini kurarak Rıza, Metin, Ali ve Feyyaz'ları yetiştiren, birçok takımı 1. Lig'e çıkarmasıyla tanınan Adnan Dinçer, yerli teknik direktörlerin birçok problemini bir çırpıda sıralayıveriyor. 2000'li yıllara girerken kulüplerin hâlâ Dernekler Yasası'na göre yönetilmesinin ve amatör yöneticilere teslim edilmesinin en büyük problem olduğunu belirten Dinçer, siyasi rant ve reklam peşindeki idarecilerin her maçın kazanılmasını istediklerini söylüyor. "Kazanamazsan görevine son verilir. Maçtan sonraki teknik açıklamaları da yöneticiler yapar. Dünyanın başka bir ülkesinde böyle bir uygulama yok." Şu anda işsiz olan Adnan Dinçer, teknik direktör tercihinde kariyerin önemli olmadığını da ifade ediyor. "Antrenör sayısı sürekli artıyor. Sayı 8 bine yaklaştı. Antrenörler arasında müthiş bir ekmek kavgası var. Bu yüzden tecrübesizler fiyatları düşürüp iş buluyorlar. Kariyerli hocalar kenarda, ucuz antrenörler sahada. Yöneticiler için başarı önemli değil, verdikleri paraya çalışacak adam önemli. Bir de şöhretli futbolcular diploma alır almaz staj yapar gibi görev almaktalar. Futbol Federasyonu çok hatalı davranıyor. Mesela, Rıdvan Dilmen diploması olmadığı halde, sırf ismi olduğu için F.Bahçe'ye iki kez teknik sorumlu yapıldı. İkisinde de görev süresi fazla uzun sürmedi."
   <br/>
   <br/>
   Kulüpler başı boş insanların yönetiminde
   <br/>
   <br/>
   Dinçer, medyanın sadece üç büyüklerden bahsetmesi nedeniyle kendilerinin 2. sınıf antrenör muamelesi gördüğünü üzülerek belirtiyor. Tecrübeli antrenör, yerlilerin diğer problemlerini de şöyle sıralıyor: "Bazıları medyayla iyi ilişki kurup köşe yazısı yazıyor, oradan bir takımın başına geçiyor. Birtakım kişiler de pastadan pay kapabilmek için menajer sıfatıyla antrenör pazarlıyor, kulüplere ucuz adam öneriyor. Bir de siyasilerin birbirlerine tavsiye ettikleri antrenörler göreve geliyor. Futbolumuz bu şekilde geriliyor. UEFA'dan lisansı olmayan menajerler yasaklanmalı. Kulüpler de başı boş insanların yönetiminde olmamalı. Antrenörler birbirlerini sevmeli. Bir antrenörün kontratı devam ettiği halde başka bir antrenör gelip o takımı çalıştırmaya başlayabiliyor. Bir sürü etik problemimiz var. Federasyonda görev alan teknik direktörler yakın arkadaşlarına iş bulmaya çalışıyor. Geçen yıl bir takımı küme düşüren antrenör bu sezon rahatlıkla iş buldu, bizim gibi başarılı hocalar ise iş arıyor. Ayrıca, Futbol Federasyonu'nun 'Bir antrenör bir sezonda en fazla iki takımı çalıştırabilir' diye karar alması da başarısız antrenörlerin araya adam sokarak iş bulduğunun tasdiklenmesidir aslında."
   <br/>
   <br/>
   Peki, siz yerlilere güveniyor musunuz? Sizce hangileri daha başarılı? Bir takımı uzun süre çalıştıranlar mı, bir sezonda üç dört takım değiştirenler mi, adamları olmadığı için boşta gezenler mi, diploması olmadığı halde takım çalıştıranlar mı?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5465), [web.archive.org (arşiv bağlantısı)](http://web.archive.org/web/20140314071154/http://www.aksiyon.com.tr:80/aksiyon/newsDetail_getNewsById.action?newsId=5465)
