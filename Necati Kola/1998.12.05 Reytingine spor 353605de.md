# Reytingine spor

*Necati Kola 1998.12.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünya Futbol Şampiyonası maçlarının tamamı uydu aracılığıyla ilk defa 1966 yılında naklen yayınlandı ama; ne futbol televizyondan para, ne de televizyon futboldan reyting bekliyordu o zamanlarda.
  </font>
 </div>
 <div id="newsText">
  <font class="detail-text">
   Aradan çok zaman geçmedi. Dünya futbolunu yirmi dört sene yöneten FİFA'nın eski Başkanı Joeo Havelange, ilk başkan seçildiği 1974 yılında 'Ben buraya futbol adı verilen bir ürünü pazarlamaya geldim' dedi. Bu sözler, futbolun en çok seyredilen televizyon programı olacağı anlamına mı geliyordu acaba?
   <br/>
   <br/>
   Futbol medyanın emrinde
   <br/>
   <br/>
   'Devamlı terliyorum, boğazım kuruyor. Güneş ışınları sahaya dik olarak düşüyor ve kafamızda parçalanıyor. Gölgemiz bile yok. Televizyon için bunun daha iyi olduğunu söylüyorlar'.
   <br/>
   <br/>
   Bu sözleri, Alman Milli Takımı'nın eski kalecisi Toni Schumacher, maç saatlerinin Avrupa'nın prime time'ına göre ayarlandığı Meksika 86'da söylüyordu. Dünya Kupası'nın yayın haklarını Meksika'da yayın yapan Televisa kanalı satın almıştı ve FİFA Başkanı Havelange ile Televisa'nın sahibi Guillermo Canedo'yu Avrupa pazarına satacakları yayınlardan başkası ilgilendirmiyordu. Onlara göre futbolcular sıcaktan şikayet edeceklerine, çenelerini kapatıp sahada koşmaya bakmalılardı. Daha sonra Havelange, Canedo'yu FİFA'nın başkan yardımcılığına getirdi.
   <br/>
   <br/>
   Reytingine maç
   <br/>
   <br/>
   Futbolun profesyonelleşme süreci televizyonla birlikte hızlandı. Tabiri caizse, geçmişte gazozuna yapılan maçlar, bugün reytingine yapılıyor. Futbol maçları rağbet gördüğü için televizyon kanalları maçların naklen yayın hakkını alabilmek için birbirleriyle kıyasıya çekişiyorlar. Öyle ki, büyük futbol organizasyonlarının yayın hakları yıllar öncesinden satın alınır oldu. Mesela, 2002 Dünya Kupası ve 2004 Avrupa Şampiyonası'nın yayın hakları iki sene önce İsviçreli Pay tv sahibi Leo Kirch tarafından 3.4 milyar dolara satın alındı.
   <br/>
   <br/>
   Şampiyonlar Ligi, en fazla seyredilen dizi
   <br/>
   <br/>
   UEFA, televizyon gelirlerini görünce, futbolu daha cazip hale getirmenin planlarını yaptı ve Şampiyonlar Ligi'ni kurdu. Plana göre Avrupa'nın en güçlü takımları bu ligde oynayacak ve birçok ülke insanı bu maçları izlemek üzere ekran başına toplanacaktı. Şu anda bütün Avrupa'da, her on beş günde bir, saat 21.45'te başlayan Şampiyonlar Ligi'ni en çok izlenen dizi olarak nitelemek mümkün.
   <br/>
   <br/>
   Futbol Federasyonu mu, CINE5 mi?
   <br/>
   <br/>
   FİFA, UEFA ve futbol kulüplerinin gelirlerinin büyük çoğunluğunu televizyonlar sağlayınca, medya patronlarının futbola yön vermeleri de kaçınılmaz oluyor. Mesela, maç saatleri primetime'a göre ayarlanıyor. Karşılaşmaları naklen yayınlanacak olan takımların maç saatlerinin saat 19.00'dan önceye alınmamasının tek sebebi bu. Fenerbahçe, Galatasaray, Beşiktaş ve Trabzonspor'un maçlarını üç ayrı günde gece oynamaları da bu yüzden. Şu anda Türkiye 1. Ligi'nin maç programlarını Futbol Federasyonu'nun değil de Cine5'in yaptığını söylersek yalan söylemiş olmayız.
   <br/>
   <br/>
   Türk futbolunun da cazibesi artıyor
   <br/>
   <br/>
   Üç yıl öncesine kadar isteyen kanal, istediği kulüple anlaşıp maçlarını naklen yayınlıyordu. Havuz Sistemi'ne geçilince Türkiye 1. Ligi için üç yıllığına 40 milyon dolar değer biçildi. Televizyon kanalları bu rakamın çok astronomik olduğunu ileri sürerek ihaleye katılmadılar. Mesai saatinin bitimine beş dakika kala Cine5 ihaleye katıldı ve maçların naklen yayın hakkını üç yıllığına satın aldı. Bir yıl sonra BİMAŞ'ı kuran Kanal D ve ATV, ihaleye fesat karıştırıldığını ileri sürerek Türkiye 1. Ligi'ne üç yıllığına 70 milyon dolar teklif ettiler ve Cine5 aleyhinde dava açtılar. Mahkeme, Cine5'in haklı olduğuna hükmedince, yayın çekişmesi iki sene sonraya ertelendi.
   <br/>
   <br/>
   Bu sezon sonunda yeni bir ihale açılacak. Televizyon kanalları hazırlıklara çoktan başladı. Futbol Federasyonu, ismini gizli tuttuğu dört Avrupa kanalının Türkiye 1. Ligi'ne talip olduğunu açıkladı. Buna karşın ATV ve Kanal D'nin ortak olduğu BİMAŞ'a, Cine5 ve Show'un da ortak olması gündeme geldi. Yani, iki yıl önce kavgalı olan kanallar, büyük reyting sağlayan futbol pastasını, birbirlerine kaptırmak yerine, beraber yemeyi düşünüyorlar şu günlerde.
   <br/>
   <br/>
   Stad ışıklandırmaları halk ve sporcu için değil
   <br/>
   <br/>
   1. Lig'de mücadele eden takımların stadlarının ışıklandırılması, kamuoyuna çağdaşlık ve halka hizmet olarak sunuldu kulüp başkanları ve devlet idarecileri tarafından. Oysa ışıklandırmalar, maçı yayınlayacak olan televizyonlar için yaptırılıyordu. Mesela, Van Stadı'na yaptırılan ışıklandırma ne işsizliği önledi, ne de Van'ı çağdaş bir şehir haline getirdi.
   <br/>
   <br/>
   Işıklandırmaların sporcular için de yapılmadığını söylemekte fayda var. Gece maçlarında hava soğuk olduğu için sakatlanmalar artıyor, oksijen oranı düştüğü için de sporcuların sağlığı ve performansı negatif yönde etkileniyor.
   <br/>
   <br/>
   Bütün bunlara Berlusconi (Tele+, Milan), Murdoch (Sky Tv, Manchaster United), Cem Uzan (Star Tv, İstanbul ve Adanaspor), Erol Aksoy (Show Tv, Sakaryaspor) ve Dinç Bilgin (ATV, Göztepe) gibi patronların futbol takımlarına sahip olmalarını da eklersek medyanın futbola ne kadar hakim olmaya başladığını daha iyi anlamak mümkün olur.
   <br/>
   <br/>
   Amatör sporlar medyatiklik uğraşında
   <br/>
   <br/>
   Futbolun haricindeki sporların popüler olabilmesi medyatik olup olamamasına bağlı. Bu yüzden birçok spor dalı medyatik olabilmek için çeşitli çalışmalar yapıyorlar.
   <br/>
   <br/>
   Basketbolun NBA'in dışında da oynandığını ispat edebilmek için FİBA, Avrupa Süper Ligi'ni kurdu. Kalitesi bir hayli yüksek olan bu lig televizyonlar tarafından yayınlanıyor ve insanlar tarafından büyük rağbet görüyor.
   <br/>
   <br/>
   Dünya Voleybol Federasyonu, ne zaman biteceği belli olmayan voleybol maçlarını televizyonlar yayınlamak istemediği için kural değişikliği yaptı. Bundan sonra her hata sayı olacağından dinamizm, heyecan ve çekişme artacak, medya da voleybola ilgi göstermeye başlayacak.
   <br/>
   <br/>
   Dünya Güreş Federasyonu da medya ve halkın ilgisine yönelik kural değişiklikleri yaptı. Tekrar üçer dakikalık iki devre haline getirilen güreş müsabakalarına rağbetin artacağı belirtiliyor.
   <br/>
   <br/>
   Dünya Halter Federasyonu ise Naim Süleymanoğlu'nun halteri bırakmasıyla bu sporun halkın ve medyanın ilgisinden uzaklaştığını belirterek Naim'in tekrar haltere dönmesini istiyor. Naim'in haltere dönmesi için gerekirse dünya çapında bir kampanya bile başlatılacak.
   <br/>
   <br/>
   Weingarten: Spor, medya için
   <br/>
   <br/>
   Geçtiğimiz haftalarda Hacettepe Üniversitesi tarafından düzenlenen Spor Bilimleri Kongresi'nde İsrailli Prof. Dr. Gilad Weingarten, medyanın spor üzerinde günden güne artan bir yönlendirici etkisi olduğunu belirterek 'Televizyon, spor branşlarını gelişmeye ve daha ilginç hale gelmeye zorluyor. Spor karşılaşmalarını bir basın ordusu takip ediyor. Mesela, Atlanta Olimpiyatları'na 17 bin basın mensubu akredite oldu. Bu, sporun sporculardan ziyade, medya için yapıldığının bir  göstergesidir' dedi.
   <br/>
   <br/>
   Günümüzde aktif sporu bırakan birçok ünlü sporcunun sigara ve içkiye başladığını, insanların da spor yapmak yerine maç izlemek için ekran başına toplandığını gözönüne getirdiğimizde biz de  sporun medya için yapıldığına inanıyoruz. Ya siz? Spor mu yapıyorsunuz, yoksa televizyonda maç mı seyrediyorsunuz?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4457-reytingine-spor.html), [web.archive.org (arşiv bağlantısı)](http://web.archive.org/web/20130314033001/http://www.aksiyon.com.tr:80/aksiyon/haber-4457-reytingine-spor.html)
