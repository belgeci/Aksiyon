# Topitat

*Necati Kola Bilinmeyen-tarih*

<div>
 <font>
  <img border="0" height="1" src="/web/20030901230034im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030901230034im_/http://www.aksiyon.com.tr/resim/40/44.jpg" vspace="5"/>
  </p>
 </font>
 <font class="content">
  Antalya, son yıllarda tam anlamıyla uluslararası ve kıtalararası bir spor merkezi haline geldi. Bu güzel kente, Habitat’a binlerce katılımcının olması gibi, dünyanın dört bir tarafından futbol takımları akın ediyor. Ayrıca, golf ve ralli de bölge için önemli bir gelir kapısı. Turizmin başkenti, bu yıl futbol, golf ve ralliden 75 milyon dolar bekliyor. Ancak yine de bazı eksiklikler yok değil
 </font>
 <p>
  <font class="content">
   Tarih, 19 Ocak 2003... Fenerbahçe’yi takip eden ve kampın sona ermesinden dolayı Antalya’dan ayrılmak üzere olan gazeteciler, Belek Atlantis Otel’in lobisinde son çaylarını yudumluyorlar. Bu güzel mekandan ayrılacakları ve tekrar İstanbul’un o gürültülü ortamına dönecekleri için son derece üzgünler. Otelin animasyon grubu ise bu hüznün hiç de farkında değil. Arka arkaya dizilmiş saz ekibi ve geleneksel kıyafetler giymiş genç kızlar, şarkılarla ve danslarla lobide dolaşıp turistleri eğlencenin asıl mekanına çekmeye çalışıyorlar. Bu arada, otelin ana kapısından önce bir malzemeci giriyor. Sırtında bir çuval top... Toplar, 2002 Dünya Kupası’nda kullanılan Fevernova’ların taklidine benziyor. Ardından ise bir sürü futbolcu dalıyor lobiye... Kimi, zemini kirletmemeyi düşünerek kramponunu eline almış; kimi de nasıl olsa temizleyenler var deyip çıkarma gereği duymamış. Lobidekiler, bir anda krampon sesine yoğunlaşıyorlar. Gazetecilerden biri, “Bunlar Es Es” diyor. Yani, Eskişehirspor... Derken bir futbolcu yere eğilip arkadaşlarından birinin kramponundan düşen çamur parçalarını toplayıp çöpe atıyor. Diğer bir gazeteci, bu hareketi takdir ediyor: “Gördün mü, yere düşen çamuru nasıl aldı? Çok düşünceli bir futbolcu. Aferin!” Bir başka gazeteci de “Eski F.Bahçeli Mustafa (Özer) o ya!” tespitini yaptıktan sonra maziye dalıyor: “Ne oldum değil, ne olacağım diyeceksin. Vay be! Bir zamanlar F.Bahçe’de oynayacaksın, sonra 2. Lig’de Eskişehirspor’da sürüneceksin.”
   <br/>
   <br/>
   Antalya’nın Belek beldesi, futbol turizmi açısından tarihinin en yoğun dönemini yaşıyor. Eskişehirspor’dan Fenerbahçe’ye, Erzurumspor’dan Galatasaray’a, Vestel Manisaspor’dan Beşiktaş’a, Türk Telekom’dan Trabzonspor’a, PSV Eindhoven’den Werder Bremen’e, Bayer Leverkusen’den Dinamo Kiev’e, Strum Graz’dan Feyenoord’a, Brugge’den Sparta Prag’a, Spartak Moskova’dan Kızılyıldız’a, Bucheon’dan Özbekistan Milli Takımı’na varıncaya kadar yüzlerce takım, devre arası hazırlık kampını Antalya’da yaptı ya da yapıyor. Oteller, turistlerden çok futbolcularla ve gazetecilerle dolup taşıyor. Çam ormanlarıyla, plajlarıyla, düz alanlarıyla, beş yıldızlı otelleriyle, güneşiyle, ılık havasıyla ve iklimiyle dünyanın dört bir tarafındaki futbol takımlarını cezbeden bu güzel turizm kenti, artık kamp merkezi olma yolunda da çok hızlı bir şekilde ilerliyor.
   <br/>
   <br/>
   70 takımdan 700 takıma
   <br/>
   <br/>
   Antalya’daki futbol turizmi, son sekiz yılda çok büyük gelişmeler gösterdi. 90’lı yılların başlarında başlayan hareketlilik, her geçen yıl artarak bugünkü duruma geldi. Aksiyon Dergisi olarak, Akdeniz’deki futbol turizmiyle ilgili ilk haber çalışmamızı Ocak 1995’te yapmıştık. Şimdi o haberi okuduğumuzda Antalya’nın ne kadar gelişme gösterdiğini net bir şekilde görebiliyoruz. O zamanlar, Antalya’ya, yerlilerle birlikte yetmiş civarında takım gelmişti. Saha sayısı son derece yetersizdi. Yani, toplam on tane saha vardı. Bu sahaların çoğu topraktı. Çim olanlara da çim olduğuna dair bin tane şahit gerekiyordu. Antalya Atatürk Stadı’nın zemini ise son derece kötüydü. Kemer’den Alanya’ya kadar uzanan ve yılın altı ayı kapılarına kilit vurulan beş yıldızlı otellerde birkaç takımın kalması çok büyük bir olaydı. Futbol Federasyonu Akdeniz Bölge Müdürü Sadık Deda, “Çok çabuk bir şekilde tesis yapmamız, çim sahaların sayısını artırmamız lazım. Aksi takdirde beş yıldızlı otellerimiz yılın altı ayını boş geçirmeye devam edecekler.” diyordu. Sonraki yıllarda devre arası kamp çalışmalarını Antalya’da yapan takımların sayısı yavaş yavaş artış gösterdi. Projelerinde futbol sahası bulunmayan oteller saha yapmaya, yeni yapılan oteller de projelerine futbol sahası dahil etmeye başladı. Takım sayısının artmasıyla birlikte, daha önce kış sezonunda işçi çıkarmak zorunda kalan oteller, istihdama devam etti. Birçok otel, futbol sayesinde altı ay açık, altı ay kapalı olmaktan kurtuldu. Otellerdeki gelişmeye paralel olarak takım sayısı arttı, takım sayısı arttıkça da otellerin imkanları genişledi. Mesela, şu anda, Topkapı Palace Otel, Attalia Otel ve Arcadia Otel’in altışar, Gloria Golf Otel’in de iki futbol sahası mevcut. Belek civarındaki toplam çim saha sayısı otuz. Bunlarla birlikte Antalya ve civarındaki toplam çim saha sayısı ise elli. Geçen yıl 30 milyon dolar olan gelirin bu yıl 50 milyon doları aşması bekleniyor.
   <br/>
   <br/>
   Takım sayısının artışına paralel olarak turnuvaların sayısı da arttı. Gazi firmasının başlattığı ve Efes firmasının devam ettirdiği uluslararası turnuva, başta Eurosport olmak üzere katılan takımların ülke televizyonlarından canlı olarak yayınlanıyor. Trabzonspor’un şampiyon olduğu ve 100 bin dolarlık para ödülünü kazandığı bu yılki turnuvaya Bordo—Mavili takımın yanı sıra F.Bahçe, Werder Bremen, PSV Eindhoven, Hertha Berlin ve Spartak Moskova takımları katıldı. Bir başka turnuva da WOW Cup. WOW Cup, Topkapı Palace Otel’in tesislerinde düzenleniyor ve Antalya’da kamp yapan büyük takımlar katılıyor. Bu yıl organize edilmeye başlayan bir başka turnuva ise Arcadia Belek Cup. 4—7 Şubat tarihleri arasındaki turnuvada Strum Graz, Young Boys, Partizan ve Bucheon takımları mücadele edecek.
   <br/>
   <br/>
   ‘Kış sezonunda istihdamı artırıyoruz’
   <br/>
   <br/>
   Oteller, her geçen yıl artarak devam eden ve ölü sezonu canlandıran futbol turizminden oldukça memnun. Bunlardan biri Belek Arcadia Otel. Arcadia Otel Genel Müdürü Bülent Çimenli, üç yıldır futbol turizmine çok büyük yatırımlar yaptıklarını ve meyvelerini toplamaya başladıklarını söylüyor. Çimenli, “Futbol turizmi, tam anlamıyla sektör haline geldi. Biz de bundan en iyi şekilde yararlanmak için üç sene içerisinde altı tane saha yaptık. Futbol turizminin bu duruma gelmesinde dünya standartlarındaki çim sahaların çok etkisi oldu. Şu anda Belek civarında otuz tane çim saha var. Şu ana kadar Antalya civarına 450, Belek’e ise 300 takım geldi. Bu takımlardan 60 tanesi bizim otelde kaldı. Mart ayına kadar toplam sayının 700’ü aşacağını tahmin ediyorum.” diyor.
   <br/>
   <br/>
   Takım sayısı 1500 olacak
   <br/>
   <br/>
   Hizmetin kaliteli, fiyatların uygun, iklimin de güzel olduğunu belirten Bülent Çimenli, yakın zamana kadar Kıbrıs Rum Kesimi’ne giden takımların artık Antalya’yı tercih ettiklerini dile getiriyor. Çimenli, şunları ifade ediyor: “Geçen yıl gelen takımlar, bu yıl da geldi. Bu, bizden memnun kaldıklarını gösteriyor. Doğrusu, ölü sezon olarak nitelendirdiğimiz kış döneminde işimiz çok iyi. Personel çıkarmıyoruz. Aksine personel alıyoruz. Eskiden kış sezonunda müşteri çekebilmek için fiyatları yarı yarıya indirirdik. Şimdi ise neredeyse yaz sezonunun fiyatlarını uyguluyoruz. Belek’teki otellerin doluluk oranları yüzde yetmiş civarında. Futbol turizminde Kıbrıs Rum Kesimi’ni solladık. Önümüzdeki yıl Kıbrıs Rum Kesimi Avrupa Birliği’ne girerse, vize problemi yaşayacak olan eski Demirperde ülkelerinin tüm takımları bize gelecek. Ben, önümüzdeki yıllarda Antalya’ya gelen takım sayısının 1500’ü bulabileceğini düşünüyorum.”
   <br/>
   <br/>
   Arcadia Otel Genel Müdürü Bülent Çimenli, Antalya’ya gelen takımların Türk ekonomisine ne kadar katkıda bulunduklarını da şöyle açıklıyor: “Ortalama otuz kişiden oluşan bir futbol takımı, on beş günlük bir kamp döneminde otele 30 bin dolar bırakıyor. En az kalan iki hafta kalıyor. Bazı takımlar var ki bir ay kalabiliyor. Mesela, Tınaz Tırpan’ın çalıştırdığı, Trabzonsporlu eski futbolcu Orhan Çıkrıkçı’nın da yardımcı antrenör olarak görev yaptığı Güney Kore’nin Bucheon takımı 33 günlük rezervasyon yaptırdı. Bucheon, bu dönem için 100 bin dolar ödeyecek. Bu rakamlar sadece otele verilen paralar. Bunun dışında ekstra harcamalar oluyor. Futbol turizminin Türk ekonomisine ne kadar katkıda bulunduğunu hesaplamak için takım sayısı ile 60—70 bin doları rahatlıkla çarpabiliriz. Bu da yaklaşık 50 milyon dolar yapar.”
   <br/>
   <br/>
   Premier Lig’de devre arası olmadığı için sadece İngiliz takımlarının gelmediğini hatırlatan Çimenli, futbol turizmini sadece parasal değerle ifade etmenin doğru olmayacağını belirterek şunları söylüyor: “Herşey para demek değil. Buraya Avrupa’dan ve dünyanın değişik yerlerinden birçok takım geliyor. Onlarla birlikte gazeteciler ve televizyoncular da geliyor. Düzenlenen turnuvaları uluslararası kanallar canlı olarak yayınlıyor. Bunlar da ülkemiz ve Antalya için bir tanıtım demek. Bu tanıtımları milyon dolarlar versek yaptıramayız.”
   <br/>
   <br/>
   ‘Doluluk oranı yükseliyor’
   <br/>
   <br/>
   Antalya Turistik Otelciler Birliği Başkanı Ahmet Barut da spor turizminin bölgedeki beş yıldızlı tesislerin altı ay atıl kalmasını önlediğini dile getiriyor. Mart ayının sonuna kadar Antalya’ya gelen takım sayısının 700’ü aşacağını umduklarını belirten Barut, spor turizmi hakkındaki düşüncelerini şöyle açıklıyor: “Bir takım minimum otuz kişiden oluşuyor. Takımlar, iki haftalık dönemde kişi başına ortalama bin dolar harcıyor. Bu, altı ayını boş geçirmek zorunda kalan oteller için çok büyük bir fırsat. Spor turizmi sayesinde otellerin doluluk oranları sürekli yükseliyor. Kamp pastası her geçen yıl büyüyor. Çok yakın bir zamanda bu rakamlar bine çıkabilir. Oteller futbola yatırım yapmaya devam ediyor. Nakit paranın dışında reklam ve tanıtım da söz konusu. Kışın takımla birlikte kampa gelenler, yazın da aileleriyle birlikte tatile geliyorlar. Antalya, çok hızlı bir şekilde kamp merkezi olma durumuna geldi. Kitle turizminde İspanya’nın Mallorca Adası’ndan sonra ikinci sıradayız. Ancak bölgenin genel altyapısı pek iyi değil. Aşırı bir yağışta, tesisler çok iyi olsa bile, mutlaka etkileniyoruz. Hükümetimizin bu sorunlarla yakından ilgilenmesini istiyoruz.”
   <br/>
   <br/>
   Deda: Hâlâ eksiklerimiz çok
   <br/>
   <br/>
   Futbol Federasyonu Akdeniz Bölge Müdürü Sadık Deda ise sekiz yıl öncesine göre çok iyi durumda olduklarını; ancak hâlâ eksiklerinin bulunduğu ifade ediyor. Şu ana kadar 400 civarında takımın bölgeye geldiğini, nisan ayına kadar da takım sayısının 700’ü aşacağını belirten eski hakem Deda, gelinen noktayı yeterli görmüyor. Deda, birtakım tespitlerde bulunarak yetkililerden şunları istiyor: “Gelen takımların çoğu Baltık ülkelerinin ve eski Demirperde ülkelerinin takımları. Hedefimiz açıkçası bu takımlar değil. Amacımız, ekonomisi daha iyi olan ülkelerin takımlarını Antalya’ya çekmek. Geldiğimiz noktayı küçümsemiyorum; ama daha almamız gereken çok yol var. Bunun için de en az elli tane daha çim saha yapmamız lazım. Bu sahalar Hazine arazilerine yapılabilir. Devlet bu konuda anlayış gösterip destek olmalı. Futbol turizmi sayesinde Belek’teki oteller yüzde 70 oranında doluyor. Fakat Kemer ve Çamyuva’daki otellerin doluluk oranı ise yüzde 30. Buralara devlet desteğiyle on tane çim saha yapılırsa, Kemer ve Çamyuva’da da doluluk oranı artar.”
   <br/>
   <br/>
   Bölgeye gelen takımların artmasında Türk Milli Takımı’nın dünya üçüncülüğünün de etkisi olduğunu ifade eden Sadık Deda, tespitlerini aktarmaya devam ediyor: “Organizasyonu iyi yaptığımız takdirde bu sayı çok kısa süre içerisinde 1500 olabilir. Mesela, İspanya’ya yılda 700 takım gidiyor; ama tüm ülkeye yayılıyor. Bu nedenle onların saha sıkıntısı pek olmuyor. Bizde ise tüm takımlar Antalya’da yoğunlaşıyor. Bu nedenle işimiz çok zor. Sahaların yanı sıra stadyum sıkıntımız da var. 2008 Avrupa Şampiyonası’nı alabilseydik, Antalya modern bir stadyuma kavuşacaktı. Şimdi eski stadyuma mahkumuz. Çimleri yıpranacağı için kamp döneminde fazla turnuva düzenleyemiyoruz. Daha fazla turnuva düzenlememiz lazım. Bunun için de sahayı suni çimle kaplamak lazım. Nitekim, UEFA, suni çime onay verdi. Bu sayede, çok sayıda turnuva düzenler ve daha fazla para kazanırız.”
   <br/>
   <br/>
   Olaya sadece futbol ve turizm açısından bakmamamız gerektiğini belirten Sadık Deda, diğer düşüncelerini de şu şekilde sıralıyor: “Kemer ve Belek’e spor salonları yaparsak, diğer branşlarda da kamp merkezi haline gelebiliriz. Bunun için de Turizm Bakanlığı’nın bu konuya önem vermesi gerekiyor. Bir de oteller fiyat kırmamalı. Birbirlerinin müşterisini kapmak için ucuz yolları tercih etmemeliler. Sonuçta zararlı çıkan Türkiye oluyor.” Deda, otellere bir uyarıda daha bulunmayı ihmal etmiyor: “Bu takımlar başka cazibe merkezi bulabilirler. Bindiğimiz dalı kesmeyelim, altın yumurtlayan tavuğu öldürmeyelim. İş, futbol ve turizm olmaktan çıkmıştır. Gelen takımlara en iyi şekilde hizmet edelim ve onları başka ülkelere kaçırmayalım.”
   <br/>
   <br/>
   Bacasız sanayi: Golf
   <br/>
   <br/>
   Antalya’daki spor turizmi sadece futboldan ibaret değil. Futbolun ardından golfün de önemli bir yeri var Antalya ve Türkiye ekonomisi için. Antalya Belek’te golf sahasına sahip dört otel bulunuyor. On yedi tane otel de dolaylı olarak golften para kazanıyor. Belek’teki otellerin golf turizminden kazandıkları para, yılda 12 milyon dolar civarında. Ancak bu rakam diğer ülkelere bakıldığında yeterli görülmüyor. Golf Federasyonu Başkanı Ahmet Ağaoğlu, en yakın rakibimiz Yunanistan’la rekabet edebilmemiz için en az on tane daha golf sahası yapmamız gerektiğini söylüyor: “Golf turisti normal turistin on katı para harcıyor. Mesela, Antalya’nın Kemer ile Belek yöresini ele alalım. Kışın ölü sezonda Belek yüzde 70 doluluk oranıyla hizmet veriyor. Kemer’de ise aynı dönem doluluk oranı yüzde 30. Çünkü, Kemer’de golf sahası yok. Bence, hem Kemer’e, hem de Belek’e çok sayıda golf sahası yapmamız lazım. En yakın rakibimiz Yunanistan, aldığı uluslararası kredilerle önümüzdeki beş yıl için yirmi tane golf sahası yapmaya başladı. Bizim onlarla rekabet edebilmemiz için en az on tane daha golf sahası yapmamız gerekiyor. Orman, Köy İşleri, Çevre ve Turizm Bakanlığı’nı konuyla ilgili bilgilendirdik. Umarım geç kalmayız. Çünkü, 70 kilometrelik bir sahil şeridinde 49 golf sahası bulunan Portekiz, bu spordan yılda yaklaşık 100 milyon dolar kazanıyor.”
   <br/>
   <br/>
   Arcadia Otel Genel Müdürü Bülent Çimenli de Almanya’da 850, İsviçre’de 450, Amerika’da da 1500 golf sahası olduğunu hatırlatarak, Belek’e en kısa zamanda on tane daha saha yapılmasını istiyor. Bir golfçünün sahaya ve otele günlük 130 dolar ödediğini söyleyen Çimenli, “Golf oynamak için gelenler çok para harcıyorlar. On tane turist geleceğine, bir tane golfçü gelsin. Belek’e gelen turistlerin ancak yüzde beşini golfçüler oluşturuyor.” diyor.
   <br/>
   <br/>
   Seneye Bayern Münih de geliyor
   <br/>
   <br/>
   Trabzonspor, PSV Eindhoven, Sparta Prag ve Galatasaray’ın kamp yaptığı Gloria Golf Otel’in Genel Müdürü Cem Uzan ise önce gelecek seneyle ilgili bir bilgi veriyor: “Biz golf ağırlıklı olarak çalışıyoruz; ancak iki tane de futbol sahamız var. Türk Milli Takımı, 2002 Dünya Kupası öncesinde hazırlıklarını burada yapmıştı. Bu yıl ise sadece dört takım kamp yaptı. Sahalarımızın yıpranmasını istemediğimiz için sayıyı sınırlı tutuyoruz. Fiyatlarımızdan da taviz vermiyoruz. Kamp yapan takımlardan kişi başına günlük 92 dolar alıyoruz. Gelecek yıl için Ajax ve Bayern Münih ile de anlaştık. Özellikle, Bayern Münih ile yaptığımız beş yıllık anlaşma çok önemli.” Uzan, golf ile ilgili olarak da şunları söylüyor: “Gloria Golf Otel olarak yılda 146 bin oyun satıyoruz. Bu da 3 milyon dolara tekabül ediyor. Ancak bu rakam yeterli değil. Belek’teki saha sayısı en az 13 olmalı. O zaman diğer ülkelerle rekabet edebiliriz.”
   <br/>
   <br/>
   Kemer’in alternatifi ralli
   <br/>
   <br/>
   Toroslar’ın kıyıya paralel uzandığı Kemer bölgesinde ise futbol ve golf turizmi hiç yok. Bu nedenle, önümüzdeki şubat ayından itibaren Kemer’de düzenlenecek olan Dünya Ralli Şampiyonası, bölge için gökten zembille inmiş gibi oldu. Yılın büyük bölümünü boş ya da en fazla yüzde otuz doluluk oranıyla geçiren beş yıldızlı oteller, Dünya Ralli Şampiyonası’nı çok iyi bir fırsat olarak değerlendiriyor. Organizasyonun en iyi şekilde düzenlenmesi için yoğun çaba sarf eden Kemer Belediye Başkanı Hasan Şeker, “Futbol turizminde umduğunu bulamayan Kemer, 26 Şubat— 03 Mart 2003 tarihleri arasında yapılacak Dünya Ralli Şampiyonası ile büyük bir kazanç sağlayacak. Şu ana kadar on bine yakın rezervasyon yaptırıldı. Şampiyonayı yaklaşık 12 bin kişinin izleyeceğini tahmin ediyoruz. Bu da 12 milyon doların yanı sıra büyük bir tanıtım demek.” diyor.
   <br/>
   <br/>
   Sonuç olarak şu söylenebilir. Türk ekonomisi, Antalya sayesinde spor turizminden önemli kazançlar sağlıyor. Futbol, golf ve ralliden gelecek olan para, 75 milyon dolar civarında. Ancak bu rakam yine de yeterli değil. Özellikle Belek ve Kemer’e yapılacak olan yeni sahalar, ekonomimize daha ciddi katkılar sağlayabilir. Bunun için de özel sektör, belediyeler, devlet ve hükümet el ele vermeli. Nitekim, AK Parti Antalya milletvekili Burhan Kılıç, kendi hükümetleri döneminde kentin daha da gelişmesi için her türlü desteği vermeye hazır olduklarını söylüyor. Antalya’nın en büyük gelirinin turizm olduğunu belirten Kılıç, yılın tamamını dolu geçirmek için sporun önemli bir araç olduğunu dile getiriyor. Burhan Kılıç, “Golf, ralli ve futbol, Antalya için çok büyük bir nimet. Bu sektörün daha da gelişmesi için her türlü desteği vereceğiz. Antalya, turizmde olduğu gibi sporda da merkez olmalı.” diyor.
   <br/>
   <br/>
   <br/>
   ANTALYA’DA KAMP YAPAN BAZI TAKIMLAR  Galatasaray, Fenerbahçe, Beşiktaş, Trabzonspor, Gaziantepspor, Gençlerbirliği, Ankaragücü, Bursaspor, Diyarbakırspor, Samsunspor, Altay, Elazığspor, Kocaelispor, Bayer Leverkusen, Köln, Nec Breda, Spartak Moskova, Brugge, Hkimki, Arsenal Kiev, Truiden, Levski Sofya, Austria Wien, Biefeld, Slavia Prag, Den Haag, Dinamo Kiev, Williem 2, Dinamo Bükreş, Karnten, Lokomotiv Plovdil, Rapid Bükreş, PSV Eindhoven, Sparta Prag, Rizespor, Kayserispor, Litvanya Milli Takımı, San Petersburg, Partizan, Kızılyıldız, Obilic, Widzew Lodz, Siofik, Budapeşte, Varna, Legia Warşova, Dragon, Bucheon, Özbekistan Milli Takımı, Kazakistan Milli Takımı, İnter (İsviçre), Linz, Güney Kore Milli Takımı, Ukrayna Milli Takımı, Avusturya Genç Milli Takımı, Strum Graz, Werder Bremen, Alemannia Aachen, Heerenveen, Twente, CSKA Sofya, Young Boys Bern, Arsenal Tula, Aarau, Çin’den bir takım, Vladivostok, İstanbulspor, Türk Telekom, Vestel Manisaspor, İstanbul Büyükşehir Belediyespor, Büyükşehir Belediyesi Ankaraspor, Kaiserslautern, Basel, Wisla Krakow, Eskişehirspor, Sarıyer, Gaziosmanpaşa, Lommel, Stuttgart Kickers, Bochum, Karlsruhe, Dinamo Biryansk, Akademik Moskova, Göztepe, Sakaryaspor, Adanaspor, Yimpaş Yozgatspor, Çanakkale Dardanelspor, Karamanspor, Akçaabat Sebatspor. Önümüzdeki sezon Ajax ve Bayern Münih de Antalya’ya gelecek. Özellikle Bayern Münih, Gloria Verde Otel ile beş yıllık anlaşma yaptı.
   <br/>
   <br/>
   <br/>
   MAHMUT NEDİM HAZAR*: TOP GEÇMEZ; AMA TURİST GEÇER!
   <br/>
   Elinde siyah telsizi olan otel görevlisi içeri aldığı gazetecilerden memnun bir yüz ifadesiyle amirine rapor verirken bir de şikayette bulunuyordu: ‘Mehmet bey keşke yan taraflara astığımız pankartları kale arkalarına yerleştirseydik. Medya hep gol pozisyonlarını çekiyor, otelin ismi az görünecek!’
   <br/>
   <br/>
   Bir de fırça yiyordu... Sorun şuydu: Antrenman sırası bir Rus takımındaydı; ama Rus takımı saha kenarında beklerken başka bir takım saha içinde çalışmaya başlamıştı bile. İlginç olan görevlinin yaptığı açıklamaydı: ‘Amirim bunların da göğüslerinde Rusça yazıyordu, Rus takımı zannettim.’ Oysa sahada antrenman yapan takım, bir Ukrayna kulübüydü! Yaklaşık 8 yıllık mazisi olan futbol turizminin ulaştığı boyutun enteresan sonuçlarından biriydi bu durum. Bakmayın siz son bir haftadır sulu sepken ortama, Antalya’da yılın 300 günü güneş esirgemiyor gülen yüzünü. Ve kışın en dondurucu aylarında bile, turizmin artık sadece ‘deniz ve plaj’dan ibaret olmadığını neredeyse tüm otelleri dolup taşan, tek bir boş yatak bile kalmayan Antalyalı işletmeciler çok iyi biliyorlar artık. Her şey birkaç yıl önce İntertoto Kupası hazırlığı için sonbaharda bölgeye gelen bir Rus takımının ortamdan, havadan ve otellerden memnun kalmasıyla başlamış. O zaman otellere ait çim saha sayısı sadece 4 taneymiş. Rus takımının teknik direktörünün aklının Antalya’da kalması neticesinde Rus turizm şirketleri o güne değin Güney Kıbrıs ve Yunanistan’ı tercih etme geleneğinden vazgeçip Antalya’yı keşfetmişler. Rusya’ya dağılan Sovyetler’in diğer ülkeleri ve Avrupa ülkelerinin katılması fazla vakit almamış. Takımlar birden dörde, dörtten yüze, yüzden beşyüze çıkmış. Kasım ayında başlayan ‘Futbol turizmi’ nisan ayına kadar uzayan bir süreyi kapsamış. Oteller artık yaz turizmi kadar, hatta yaz sezonundan daha fazla ağırlık vermeye başlamışlar futbol sezonuna. Yatırımlar buna göre değişmiş. Artık her otelin birden fazla çim sahası, futbolcuların ihtiyaçlarını karşılayacak kondisyon aletleri ve sosyal ortamı var. Sahalar yeterli gelmeyince gece çalışmaları için sahalar ışıklandırılmış. Futbola medyanın ilgisi, bol miktarda gazeteci ve televizyoncuyu da bölgeye çekiyor. Oteller bir dönem kış sezonunda eleman çıkarırken, şimdilerde yeni personel bulamamanın sıkıntısını yaşıyorlar.
   <br/>
   <br/>
   Sokakta bir dönem Habitat toplantısında olduğu gibi farklı kültürlerden, ırklardan insan görmek mümkün. Bilinmeyen bir Tatar takımının futbolcularıyla, Avrupa’nın ünlü bir kulübünün futbolcuları aynı ortamda kahvaltı yapıp, aynı antrenman sahasını paylaşabiliyorlar. Sokakta adım başı elinde kamerası, fotoğraf makinasıyla bir medya mensubuna rastlıyorsunuz. Üç yıl önce futbol turizminden elde edilen gelir 10 milyon dolar civarındayken, geçen yıl bu rakam 30 milyon dolara ulaşmış. Bu sene ise bir o kadar daha gelir bekleniyor. Çünkü otellerin ağırladıkları konuk takım sayısı geçen yılın iki misline yakın. Sadece Belek’te 500’e yakın takım kamp yapıyor–yapacak.
   <br/>
   <br/>
   Futbol turizm ile birleşince çok enteresan manzaralar oluşuyor. Mesela, birçok küçük kulüp oyuncusu kendileri için iyi bir ‘Futbolcu borsası’ oluştuğunun farkına varmış durumda. Zira İsmini bilmediğimiz bir İskandinav takımının genç oyuncusu PSV ile yaptığı antrenman maçında kendisini izleyen menajerlerin olduğunun bilincinde. Yerli–yabancı menajerler de ellerinde küçük el kameralarıyla o çim saha senin, bu benim demeden habire futbolcu takip ediyor, görüşmeler yapıp bağlantılar kuruyorlar.  Evrensel bir dil olan futbol, öylesine bir geleneğin başrolünü oynuyor ki Antalya’da akıl alır gibi değil. Havalimanına inip kalkan uçaklar sürekli futbolcu, gazeteci, taraftar taşıyor. Sokaklar futbol kafileleriyle şenlenmiş. Birçok ülkenin televizyon kanalı kendi ülkelerinin futbol kulüpleriyle ilgili haberlerine “Antaya’nın Belek beldesinde kamp yapan...” cümlesiyle giriş yapıyorlar. Futbolun ülke tanıtımına katkısı inanılmaz boyutlara ulaşmış durumda. Eurosport, Antalya’da yapılan hazırlık karşılaşmalarını canlı olarak onlarca ülkeye yayınlıyor. Bu durum ne kadar sürer, rakip ülkeler durumu fark edip pazara ortak olmak için ne gibi karşı hamleler yaparlar bilmiyorum; ama artık kış sezonu ‘ölü’ değil Antalya’da...
   <br/>
   * Zaman Gazetesi yazarı
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2353), [web.archive.org (arşiv bağlantısı)](http://web.archive.org/web/20030901230034/http://www.aksiyon.com.tr:80/detay.php?id=2353)
