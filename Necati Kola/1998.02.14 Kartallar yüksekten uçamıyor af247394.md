# Kartallar yüksekten uçamıyor

*Necati Kola 1998.02.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   'Beşiktaş yönetimi, hocası, futbolcusu acilen toplanıp kararlar almalı. Bu aralar sadece muhalefet toplanıyor.
  </font>
 </div>
 <div id="newsText">
  <font class="detail-text">
   Türkiye Kupası'nı da alamazsak pılıyı pırtıyı toplayıp gitmek gerekecek. Bu arada atı alan Üsküdar'ı geçti, bizim atımız da yok. Atı olan Sergen'imiz vardı, onu da sattık. Şimdi neye binelim? Olsa da binsek.. Bir Beşiktaş tramvayı...' Beşiktaş'ın eski futbolcusu Feyyaz Uçar, şampiyonluk ihtimalinin yüzde bire düştüğü 10'lık Samsunspor mağlubiyetinden sonra üzüntülü bir şekilde İnönü Stadı'nı en son terkederken bunları söylüyordu, 'Metin, Ali, Feyyaz' şarkısının söylendiği günleri gözlerinin önüne getirerek.
   <br/>
   <br/>
   Süleyman Seba'lı Beşiktaş, puan ve sıralama olarak, son 14 yılın en başarısız dönemini yaşıyor şu günlerde. Seba'nın koltuğu ilk defa bu kadar şiddetli sallanıyor. Yaklaşan kongre öncesinde muhalefet, takımın başarısızlığını ve Seba'nın yaşlılığını bahane ederek yönetimi istifaya davet ederken, Seba ve taraftarları da mazideki başarıları, Beşiktaş Plaza'yı ve Fulya Tesisleri'ni örnek göstererek 2 yıl daha görev verilmesi talebinde bulunuyorlar.
   <br/>
   <br/>
   Beşiktaş bugünlere nasıl geldi?
   <br/>
   <br/>
   14 yıldır Beşiktaş kulübünün başında bulunan Süleyman Seba'nın gazete sayfalarında çokça kullanılan bir diğer ismi de Efsanevi Başkan. Fulya'nın çamurlu sahalarını çimlendirmiş, Beşiktaş Plaza'yı yaptırmış, şampiyonluklar kazandırmış, bu başarılarla Beşiktaşlı olarak doğan çocuk sayısında da bir artış sağlanmıştı. Nitekim, Beşiktaş'ın ilk defa Şampiyonlar Ligi'nde mücadele edecek olmasından dolayı bu sezona da Efsanevi Başkan sıfatıyla girdi Seba. Böyle bir başkan bir daha bulunamazdı ve ölümüne kadar Beşiktaş'ın başında olmalıydı.
   <br/>
   <br/>
   Şampiyonlar Ligi'nde mücadele edecek olan Beşiktaş, Rasim Kara'yı Avrupa'daki mücadele için yetersiz buldu ve Real Madrid'i İspanya şampiyonluğuna ulaştıran Galli teknik direktör Benjamin Toschak'ı transfer etti. Toschak, basına ve yıldız oyunculara gözdağı vererek göreve başladı. Gazetecilerin futbolcularla röportaj yapmasını yasakladı, Kaptan Recep'i kadro dışı bıraktı, Ertuğrul'u önce ilk 11'e almadı daha sonra defans olarak oynatmaya başladı, ilk haftalarda puan kaybedilen maçlardan sonra oyuncuları ruhsuzlukla suçladı... Dolayısıyla olumsuz eleştiriler de peşi sıra gelmeye başladı. Spor yazarları arasından 'Toschak'ı kovun' diyen bile çıktı.
   <br/>
   <br/>
   Toschak'tan çifte standart
   <br/>
   <br/>
   Şampiyonlar Ligi'ndeki güzel futbol ile birlikte Paris San Germain ve Göteborg galibiyetleri Beşiktaş ve Toschak hakkındaki olumsuz eleştirileri bertaraf etti. Beşiktaş'ı kimse tutamazdı artık. Genel yorum: Biz Toschak'ı anlayamamışız, adam haklıymış, her takıma böyle bir teknik direktör lazım, Beşiktaş bu hava ile tutulmaz...
   <br/>
   <br/>
   Disiplinli olduğunu ispatlamak için 'Astığım astık, kestiğim kestik'de direten Toschak, disiplinsiz davrandığı gerekçesiyle Ali Günçar'ı bir çırpıda takımdan uzaklaştırdı. Gerekçe, dedesi vefat eden Ali'nin izin almadan Afyon'a gitmesiydi. Toschak'ın bu uygulamasına yönetim herhangi bir tepki göstermedi. Ali de soluğu Samsunspor'da aldı. Toschak, aynı kararlılığı ülkesinden mazaretsiz olarak geç dönen ve devre arası kampına katılmayan Amokachi'ye gösteremedi. Amokachi'yi genç takımla antrenmana çıkarmakla yetinen Toschak'ın bu konudaki çifte stardardı diğer oyuncuları rahatsız etti.
   <br/>
   <br/>
   Beşiktaş şeker komasında
   <br/>
   <br/>
   Şampiyonlar Ligi'nde çeyrek final umutlarının sönmesinin ardından ligde kaybedilen puanlar ve İnönü Stadı'ndaki Çanakkale Dardanel mağlubiyeti yönetime ve Toschak'a karşı eleştirilerin başlamasına sebep oldu ve Beşiktaş Divan Başkanı Oktay Çokyüksel, Süleyman Seba'ya karşı aday olduğunu açıkladı. Efsanevi Başkan'a karşı bir kişi ilk defa 'Kral çıplak' diyordu. İkinci yarının ilk maçında alınan Şekerspor mağlubiyeti bardağı epey doldurdu, Samsunspor yenilgisi ise bardağı taşıran son damla oldu. Taraftarlar oyuncuları sahtekarlıkla suçlarken, Samsunspor'un kaptanı olarak sahaya çıkan eski futbolcuları Ali Günçar'a sevgi gösterisinde bulunarak kadro kurmakta zorlanan ve Ertuğrul'u defansta oynatan Toschak'ı da protesto etmiş oldular. Aynı taraftarlar maçtan sonra da Süleyman Seba'nın evinin önüne giderek istifaya davet ettiler.
   <br/>
   <br/>
   Tek umut Türkiye Kupası
   <br/>
   <br/>
   Tüm bu olanlardan sonra Sergen'i Beşiktaş'tan uzaklaştıran Uğur Ekşioğlu kulübün profesyonel yönetilmediğini bahane ederek Seba'nın yanında yer almayacağını söyledi. Serdar Bilgili de Seba'yı önce yalnız bıraktı sonra tekrar yanında yer aldı. Taraftarlar da artık bir zamanlar çok sevdikleri efsanevi başkanlarına istifa çağrısı yaptılar. Spor yazarlarının çoğunun görüşü ise Seba'nın aday bile olmadan bu işten elini eteğini çekmesi ve yerini gençlere bırakması yönünde. Seba'nın koltuğu ilk defa bu kadar çok tartışılıyor, bu kadar çok sallanıyor. Parasız yöneticiye verilebilecek en iyi örnek olan Süleyman Seba, artık paralı muhalefet (Turgay Ciner, Nevzat Demir, İhsan Kalkavan, Ferhat Özgen, eski futbolcular Metin, Ali, Rıza) tarafından oldukça eleştiriliyor.
   <br/>
   <br/>
   Beşiktaş'ın bugününün özeti şu: Kartal alçaktan uçuyor, Seba'nın koltuğu sallanıyor. Beşiktaş'ı, Toschak'ı ve Seba'yı kurtaracak olan tek umut Türkiye Kupası. İstanbulspor'u eleyerek yarı finalist olmayı başaran Beşiktaş, bakalım, kupayı alıp bir 'ohh' çekebilecek mi?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5EA4E0CB27CA260CB8B4666B1A0DE01E?newsId=3468), [web.archive.org (arşiv bağlantısı)](http://web.archive.org/web/20121003053842/http://www.aksiyon.com.tr:80/aksiyon/newsDetail_getNewsById.action;jsessionid=5EA4E0CB27CA260CB8B4666B1A0DE01E?newsId=3468)
