# Atıyorlar atıyorlar, sayan yok

*Necati Kola 1999.11.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Futbolla basketbol arasındaki farklar sorulduğunda verilebilecek cevaplardan biri de 'Birinde istatistik geçersiz, diğerinde geçerlidir' olur herhalde. Futbolda istatistik pek geçerli değildir.
  </font>
 </div>
 <div id="newsText">
  <font class="detail-text">
   Çünkü, doksan dokuz atak yapan bir takımın gol atamama, bir atak yapan takımın gol atıp maçı kazanma ihtimali her zaman mevcuttur. Başka bir deyişle, rakamlar futbolda çoğu zaman doğruyu söylemez. Çok iyi oynayan bir futbol takımının yenildikten sonra şanssızlıktan yakınmasının sebebi de budur. Basketboldaysa istatistik son derece önemlidir. Rakamlar, üç aşağı beş yukarı, doğruyu söyler. Bu yüzden istatistik olarak zayıf görünen bir takımın sahadan galibiyetle ayrılma ihtimali oldukça düşüktür. Onun içindir ki basketbolun sektör haline geldiği ABD, İspanya, Fransa, İtalya ve Yunanistan gibi ülkelerde profesyonel istatistikçiler istihdam edilir, bütün oyuncular ve takımlar antrenmanlarda ve maçlarda mercek altına alınır: Hangi oyuncu kaç ribaunt almış, kaç asist yapmış, kaç top kaybetmiş, kaç top çalmış, kaç sayı atmış... Bir oyuncu transfer edilirken de takımların yaptıkları ilk iş önce o oyuncunun istatistiklerine bakmaktır. İstatistiğin iyiyse alacağın para da iyidir demektir.
   <br/>
   <br/>
   İstatistik mi? O da ne?
   <br/>
   <br/>
   Peki, son yıllarda basketbolda patlama yaparak kulüpler bazında Avrupa'nın ilk beş ülkesi arasına girme başarısı gösteren Türkiye'de istatistik tutuluyor mu? Mesela, ülkemizin yetiştirdiği en skorer oyunculardan Harun Erdenay ve İbrahim Kutluay'ın Türkiye Ligi, Avrupa Ligi ve milli maçlarda bugüne kadar kaç sayı attığı hesaplanıyor mu? Futbolda yüzden fazla gol atanlar bilinirken, basketbolda iki binden fazla sayı atanlar niye bilinmiyor? 2001 Avrupa Basketbol Şampiyonası'na ev sahipliği yapacak olan ülkemizde istatistikçiliğin durumu ne? Basketbolun epey geliştiği, profesyonelleştiği ve kurumlaştığı günümüzde bu sorulara cevap aramaya çalıştık ve maalesef kötü bir tabloyla karşılaştık.
   <br/>
   <br/>
   Burası NBA mi?
   <br/>
   <br/>
   Türkiye'de basketbol istatistikçiliğinin temeli altı yıl öncesine dayanıyor. Türkiye Basketbol Federasyonu, Erkekler 1. Ligi ve Bayanlar 1. Ligi maçlarının istatistiğini tutmaya 1993 yılında başlamış. Fakat bu istatistikler maç maç olmaktan ileriye gitmemiş, bilgiler toplanıp detaylandırılmamış. Mesela, Harun Erdenay'ın son altı sezonda Türkiye Ligi'nde kaç sayı attığını Basketbol Federasyonu'ndan öğrenemedik. İstatistik Sorumlusu Nahit Yeşiltepe, istatistiklerin toplanıp detaylandırılmadığını, sadece maç maç saklandığını belirtiyor ve yalnız Harun Erdenay'ın şu ana kadar kaç sayı attığını öğrenebilmek için günlerce çalışmak gerektiğini söylüyor. Basketbol Federasyonu Basın ve Halkla İlişkiler Sorumlusu Can Budak ise 'Burası NBA mi?' diyerek konuya yeni bir boyut kazandırıyor.
   <br/>
   <br/>
   Kutbay: Benden başka yok
   <br/>
   <br/>
   Türkiye'de basketbol istatistikçiliğini profesyonel bir biçimde yapmaya çalışan tek kişi Hakan Kutbay. Altı sezondur Ülkerspor'un istatistiğini tutan Kutbay, son yıllarda basketbola yatırımların arttığını fakat kulüplerin bir istatistikçiyi bile lüks gördüklerini söylüyor. 'Bütün takımların çalışması var ama yetersiz. İstatistiğe önem verilip verilmemesi antrenörle ilgili bir durum. Antrenör isterse ya asistanı, ya da kadroya giremeyen yedek oyunculardan biri istatistik tutuyor. Bu da ne kadar sağlıklı olur tartışılır. Türkiye'de istatistikten ekmek parasını çıkaran yok. Kulüpler kurumlaşmayı hedefliyorlarsa profesyonel istatistikçi de istihdam etmek zorundalar. Antrenörlerin istatistiğe bakma alışkanlıkları yaygın değil. Bazen devre arasında şöyle bir bakılıyor o kadar. Maçtan sonra da o istatistiği saklama gibi bir alışkanlık maalesef yok'.
   <br/>
   <br/>
   Erdenay: Bilmek isterim
   <br/>
   <br/>
   Türk basketbolunun son on yılına damgasını vuran Ülkersporlu Harun Erdenay, bir taraftan basketbol hayatı boyunca kaç sayı attığını bilemediği için üzülürken, bir taraftan da seviniyor. 'Basketbol istatistikçiliğinin şu andaki seviyeye gelmesi bile sevindirici. Altı yıl öncesine kadar istatistik diye birşey yoktu. Fakat yine de yeterli değil. Ben şu ana kadar milli maçlarda, Türkiye ve Avrupa Ligi'nde kaç sayı attım, kaç ribaunt aldım, kaç asist yaptım bilmiyorum. NBA'de olduğu gibi Türkiye'de de bu işin profesyonel bir şekilde yapılması lazım. Bugüne kadar hangi maçta kaç sayı atmışım, kaç ribaunt almışım, kaç asist yapmışım gerçekten bilmek isterim. Şu anda hiçbir fikrim yok bunlarla ilgili. Basketbol Federasyonu, son altı yıldan başlayarak bunları ortaya çıkarmalı. Mesela, Türkiye Ligi'nde 3 bin sayıyı, 5 bin sayıyı geçen oyuncular açıklanmalı. Bütün oyuncular basketbol hayatları boyunca neler yaptıklarını görebilirlerse rekabet ve kalite de artar'.
   <br/>
   <br/>
   Kutluay: 2000'i geçip
   <br/>
   <br/>
   geçmediğimi bilmiyorum
   <br/>
   <br/>
   Basketbol hayatı boyunca kaç sayı attığını bilmeyi bırakın, tahmin bile edemeyen oyunculardan biri de Efesli İbrahim Kutluay. Kutluay'ın skorer bir oyuncu olduğu biliniyor fakat bugüne kadar kaç sayı attığı maalesef bilinmiyor. Bunda uzun yıllar formasını giydiği Fenerbahçe'nin istatistikçisinin olmamasının da büyük rolü var şüphesiz. O da Harun Erdenay gibi kendisiyle ilgili bilgileri merak ediyor tabii olarak. 'Türkiye'de basketbol istatistikçiliğinin yeterli olduğunu düşünmüyorum. Fakat eskiye oranla ilerleme var. NBA gibi olabilmesi için de biraz zaman gerekli sanırım. Bütün oyuncular gibi ben de şu ana kadar kaç sayı atmışım, kaç ribaund almışım, kaç asist yapmışım, kaç resmi maç oynamışım merak ediyorum. Bilmeyi çok istiyorum tabii. Türkiye Ligi'nde 2 bin sayıyı geçtiğimi düşünüyorum ama belki de geçmemişimdir. Benim durumum diğer arkadaşlar için de geçerli. Şu ana kadar kim kaç sayı atmış bilinseydi basketbol maçları daha zevkli ve daha çekişmeli geçerdi. Oyuncular birbirini geçmek için daha çok çalışırlardı'.
   <br/>
   <br/>
   En detaylı bilgiler Erdenay'ın
   <br/>
   <br/>
   Şu ana kadar ulaşabildiğimiz en detaylı bilgi Ülkerspor'un skorer oyuncusu Harun Erdenay'a ait. Ülkerspor'un istatistikçisi Hakan Kutbay'a rica ettik ve birkaç gün içerisinde bu bilgiler elimize ulaştı. Kutbay, Erdenay'ın sadece Türkiye Ligi ile ilgili istatistiklerini gönderebildiği için özür dilerken, Avrupa Ligi de dahil olmak üzere bütün oyuncuların en ayrıntılı istatistiklerini sezon sonuna kadar hazırlayacağını belirtti. Kutbay'ın gönderdiği istatistiklere göre Harun Erdenay, son beş sezonda, playoff maçları hariç, Türkiye Ligi'nde 150 maç oynamış, 4830 dakika sahada kalmış, 396 asist yapmış, 249 top çalmış, 268 top kaybetmiş ve toplam 2688 sayı atmış. İTÜ ve Fenerbahçe'de oynadığı yılları da göz önüne aldığımızda Harun Erdenay'ın Türkiye Ligi'nde 5 bin sayıyı rahatlıkla geçtiğini tahmin ediyoruz. Erdenay'ın bu sezon on maçta 188 sayı attığını da belirtmekte fayda var.
   <br/>
   <br/>
   Evet, Türkiye Ligi'nde 3 bin sayıyı, 5 bin sayıyı geçen basketbolcuları merak ederken bir gerçekle karşılaştık: Türkiye'de profesyonel basketbol istatistikçiliği yok denecek kadar yetersiz maalesef. NBA'e oyuncu göndermeye başlayan ve 2001 Avrupa Basketbol Şampiyonası'na ev sahipliği yapmaya hazırlanan ülkemiz, istatistiğe de profesyonel olarak el atmalı artık.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5584-atiyorlar-atiyorlar-sayan-yok.html), [web.archive.org (arşiv bağlantısı)](http://web.archive.org/web/20140127081710/http://www.aksiyon.com.tr:80/aksiyon/haber-5584-atiyorlar-atiyorlar-sayan-yok.html)
