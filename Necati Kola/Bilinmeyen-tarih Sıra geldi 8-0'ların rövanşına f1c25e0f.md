# Sıra geldi 8-0’ların rövanşına

*Necati Kola Bilinmeyen-tarih*

<div>
 <p>
  <font>
   Tarih, 14 Kasım 1984... Futbolun beşiği İngiltere ile medeniyetlerin beşiği Türkiye, yeşil sahada ilk kez karşı karşıya geliyorlar. Futbolda Avrupa’nın en güçlü ülkelerinden biriyle karşılaşmaktan dolayı herkes heyecanlı. Dönemin en etkin yazılı basın organı Tercüman, maçın oynanacağı gün, ‘Atın, barışalım’ manşetiyle çıkıyor piyasaya.
   <br/>
   <br/>
   Çünkü, Antalya’nın sıcağında misafir ettiğimiz Finlandiya’ya, Meksika 86 Dünya Kupası elemelerinin ilk maçında 2-1 yenilmişiz. Sayfada koskocaman temsili bir gol resmi var. Yanında da ‘İşte, 50 milyon Türk’ün gönlünde yatan gol.’ deniliyor. Gazetenin tarihi maçla ilgili görüşü ise şu şekilde: “Finlandiya maçından dolayı kırgın olan millet, bugün kendisini hayal kırıklığına uğratmayacak şerefli bir futbol bekliyor. Rakibin gücü biliniyor. Maçın üç sonucu da normal. Yeter ki ortaya çıkan tablo utanç verici olmasın. Yenelim, berabere kalalım... Hatta yenilgiyi bile normal karşılayalım. Ama maçın sonunda soyunma odasına giden takım, takır takır mücadele etmenin ve Türk halkının sevgisine lâyık olmanın gururunu yaşasın.”
   <br>
    <br>
     ‘İngiltere eski İngiltere değil’
     <br>
      <br>
       Maç öncesinde İngiltere’nin patronu Bobby Robson temkinli, teknik direktörümüz Candan Tarhan ise ümitli. Robson şöyle diyor: “Türkiye’nin nasıl bir duygu ve hırs atmosferinde olduğunu biliyorum. İşimiz gerçekten çok zor olacak. Üstelik Hataley ve Mariner gibi golcülerim de yok. Şahsen ben, beraberliğe bile razıyım.” Tarhan da gayet mütevazı: “Futbolcularım, talihsiz Finlandiya yenilgisinin üzüntüsünü unutturmak için azimle mücadele edecekler. Rakibimizin gücünü biliyoruz; ama herşeye rağmen ümitliyiz.”
       <br>
        <br>
         Ümitli olan sadece Tarhan değil. Tercüman Gazetesi’nin etkili kalemleri Kemal Belgin ve Can Bartu da herkese umut pompalıyorlar. Belgin şöyle diyor: “İngiliz patron, dünkü idmanı basına kapatmış. Korkuyor mu ne! Türkiye, tarihinde ilk defa koca İngiltere’nin karşısına dikiliyor. Biz böyle günleri severiz. Böyle günlerde Macarları, Almanları, Sovyetleri dize getirdik. Yine yapar mıyız? Teknik ve taktik doğrularla, İstiklal Marşı’nın saha içine ve tribünlere pompalayacağı heyecanla yaparız.” Can Bartu da o kadar emin ki takımımızdan, ‘İngiltere, eski İngiltere değil.’ deyip devam ediyor: “Şöyle bir baktığımızda iş bitirici elemanlarının olmadığını görmekteyiz. Rakibimizin oyunun kaderini değiştirecek çapta oyuncuları yok. Korktuğumuz sadece bir oyuncu var. O da Wilkins. Ancak bu oyuncunun en az 15 müsabakasını seyrettim. Maça imzasını atacak çapta değil. Şahsen görevli olsam, kalede Yaşar’ı oynatırım. Bu karşılaşmada İlyas Tüfekçi ve Erdal Keser’den de patlama bekliyorum. Çünkü, büyük futbolcuları ancak böyle maçlar ortaya çıkarabilir.”
         <br/>
         <br/>
         ‘Ezildik... Utandık... Kahrolduk...’
         <br/>
         <br/>
         Ve maç saati gelip çatıyor. Tarihi günlerinden birini yaşayan İstanbul İnönü Stadyumu tıklım tıklım dolu. Protokol tribününde Başbakan Turgut Özal’ın eşi Semra Özal’ın yanı sıra Vehbi Dinçerler, Mustafa Kalemli ve Mesut Yılmaz gibi bakanlar var. Milyonlarca insan da siyah-beyaz televizyonlarının karşısında. Türk Milli Takımı ise sahaya şu kadro ile çıkıyor: Yaşar (FB), Cem (FB), İsmail (FB), Kemal (Trabzon), Yusuf (GS), Müjdat (FB), Ahmet Keloğlu (Kocaeli), Raşit (GS), İlyas (FB), Erdal (GS), Rıdvan (Sarıyer).  Maça temkinli başlayan İngiltere, ilk golünü 6. dakikada bulduktan sonra rahatlıyor ve goller peş peşe gelmeye başlıyor. İlk yarı 3-0 sona erince protokol tribünü boşalıyor. İkinci yarıda İngilizlerin golleri daha da sıklaşıyor ve maç ‘Arkası gelmez dertlerimin, bıktım illahlah’, ‘En büyük taraftar, futbolcular sahtekar’, ‘Milyonluk eşekler’, tezahüratları arasında 8-0 bitiyor. Rıdvan gibi bir oyuncumuzun toplam 9 kez (Hepsi santra yaparken) topa dokunabildiği karşılaşmanın en ilginç istatistiklerinden biri de İngiltere kalecisi Shilton’a 18’i geri pas olmak üzere toplam 21 top gelmesi oluyor.
         <br/>
         <br/>
         Sekiz farklı bu skor, Türk futbol tarihinin en ağır mağlubiyetlerinden biri olarak arşivlerdeki yerini çoktan alırken, İngilizler soyunma odasına alkışlarla gönderiliyorlar. Maçtan sonra Candan Tarhan’ın ağzından ancak üç cümle dökülüyor: “Hava şartları bile İngilizlerin lehineydi. Erken gelen gol moralimizi bozdu. Oyuncularım verdiğim taktiği uygulayamadı ve farklı yenildik.” Robson ise karşılaşmayı şu şekilde değerlendiriyor: “Bir tek hırslı oyuncunuz yoktu. İnanın oyun şeklinizi bile anlayamadım. Sanki kendi sahamızda oynadık. Kaleciniz Yaşar gollerin çoğunda hatalıydı. Ama önündeki defansta da kademe yoktu. Kısacası, karşımızda rakip göremedik.” Robson, Türk Milli Takımı’nın içinde bulunduğu kötü duruma çok üzülmüş olmalı ki bir öneride bulunmayı da kendine bir borç biliyor: “Niçin Jupp Derwall’i tam yetki ile iş başına getirmiyorsunuz?”
         <br/>
         <br/>
         ‘Bu cenaze nasıl kalkar?’
         <br/>
         <br/>
         Ertesi gün ise spor sayfalarında dev puntolarla şu soru soruluyor: Bu cenazeyi nasıl kaldırırız? Gazeteler, spor adamlarından görüşler alarak Türk futbolunu düzlüğe çıkaracak fikirleri ön plana çıkarıyorlar. Çare olarak ise şu fikirler benimseniyor: Futbol Federasyonu bağımsız olmalı. Belli bir zamanda altyapısını kurmayan kulüpler profesyonellikten amatörlüğe döndürülmeli. Yabancı antrenörler ve futbolcular ülkelerine geri gönderilmeli. Antrenörlerimiz yurtdışındaki kurslara katılmalı. İlk ve orta okullarda futbol yasağı kaldırılmalı. Daha iyi bir federasyon iş başına gelmeli. Kulüp takımlarımız daha çok yabancı temas yapmalı.
         <br/>
         <br/>
         Bu fikirler yıllar sonra hayata geçirilmeyi bekleyedursun, Türk Milli Takımı Wembley Stadyumu’ndaki rövanş maçını 5-0 kaybediyor. 1988 Avrupa Şampiyonası elemelerinde yine İngilizler ile aynı gruba düşüyoruz. 1987’de İzmir Atatürk Stadyumu’nda oynadığımız ve onur mücadelesi verdiğimiz maçta 0-0 berabere kalıyoruz. Bu skorla öyle bir havaya giriyoruz ki Wembley’deki rövanş maçından önce gazetelerimiz şöyle bir kehanette bulunuyorlar: 8-0, 5-0, 0-0... Demek ki sırada galibiyet var. Bu İngilizleri evlerinde yenebiliriz.
         <br/>
         <br/>
         Aynı zamanda G.Saray’ı çalıştıran Mustafa Denizli, sahaya Fatih (Samsun), Rıza (BJK), Ali Çoban (Karşıyaka), Erhan (GS), Semih (GS), Ali (BJK), Uğur (GS), Muhammet (GS), Erdal (B. Dortmund), Kayhan (FB), İskender (Trabzon) on birini sürüyor. Kaleci Fatih, maçtan önce, ilk dakikada gol yemekten korktuğunu söylüyor. Nitekim, daha ikinci dakikada Barnes takımını öne geçiriyor ve goller arka arkaya geliyor. Sonuç yine aynı: 8-0. Maçtan sonra gazeteciler Yaşar’a soruyorlar: ‘Sen de 8 tane yedin, Fatih de... Ne düşünüyorsun?’ Yaşar da cevap veriyor: ‘Biz Fatih ile çok iyi anlaşıyoruz. Yediğimiz içtiğimiz ayrı gitmiyor.’ Oyuncularımız ne kadar şakaya vursalar da bu skor, bilinçaltımıza iyice yerleşiyor. 1991, 1992 ve 1993 yıllarında İngiltere ile dört maç daha yapıyoruz ve rakibimize hiç gol atamadan 1-0, 1-0, 4-0 ve 2-0 yeniliyoruz.
         <br/>
         <br/>
         Türkiye, eski Türkiye değil
         <br/>
         <br/>
         Ancak son on yılda köprünün altından çok sular aktı ve Türkiye futbolda devrim yaptı. Tam 18 yıl önce ortaya atılan fikirler, Turgut Özal sayesinde hayat buldu ve herşey Futbol Federasyonu’nun 1989 yılında özerkleşmesiyle başladı. Sahalar çimlendirildi, kalitesiz Yugoslavlar’a dur denildi, altyapıya önem verildi, teknik direktörler yurtdışına gönderildi ve meyveler 90’lı yılların başlarından itibaren yavaş yavaş toplanmaya başladı. 1992 yılında Manchester United’ı eleyerek Şampiyonlar Ligi’ne katılan G.Saray, 2000 yılında arka arkaya Leeds United ve Arsenal gibi iki İngiliz takımını saf dışı bırakarak UEFA Kupası’nı kazanırken; Türk Milli Takımı da önce 2000 Avrupa Şampiyonası’nda çeyrek final oynadı, sonra da 2002 Dünya Kupası’nda üçüncü oldu. Şimdi de seri başı olarak katıldığı 2004 Avrupa Şampiyonası elemelerinde İngiltere engelini aşmanın planlarını yapıyor. Ay-Yıldızlılar, formalite olarak değerlendirilen Slovakya (3-0), Makedonya (1-2) ve Liechtenstein (5-0) engellerini kayıpsız geçti. Sırada İngiltere var artık. İlk maç 2 Nisan 2003’te deplasmanda. İkinci maç ise tam bir yıl sonra Türkiye’de. Amaç, 18 yıl önce temsili olarak çizdiğimiz gol hasretine son vermek değil sadece. Goller atıp İngiltere’yi yenmek ve seri başı olduğumuz grupta birinci sırayı alarak bilinçaltımızdaki 8-0’ları silmek...
         <br/>
         <br/>
         Şu anda milli formayı giyen oyuncuların yanı sıra tarihi mağlubiyetlerde forma giyen oyunculardan Semih Yuvakuran, Raşit Çetiner, Fatih Uraz ve Rıdvan Dilmen gibi isimler de aynı düşüncedeler: ‘O zamanlar imkanlar çok kısıtlıydı. Bir bardak portakal suyu almak için bile yirmi tane imza gerekiyordu. Beyin ve fizik olarak kendimizi yeterli görmüyorduk. Bu nedenle kazanacağımıza inanmıyorduk. Artık o devirler geride kaldı. Tesis, para, bilgi, organizasyon, fizik ve beyin olarak Avrupa’dan hiç eksiğimiz yok. Dünya üçüncüsü bir takıma sahibiz. Sabırsızlıkla beklediğimiz İngiltere maçlarından goller ve galibiyetler umuyoruz. Kimse 2004 Avrupa Şampiyonası’na katılma konusunda endişe etmesin.’
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 557 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2006), [web.archive.org (arşiv bağlantısı)](http://web.archive.org/web/20050302051610/http://www.aksiyon.com.tr:80/yazdir.php?id=2006)
