# Tel örgüler kalkacak

*Necati Kola 1998.03.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Futbol Federasyonu Başkanı Haluk Ulusoy'un 'Tel örgüleri kaldıracağız, stadyumlarımıza çağdaş bir görünüm kazandıracağız' demeci,
  </font>
 </div>
 <div id="newsText">
  <font class="detail-text">
   'Cine 5 mi haklı, Bimaş mı?' münakaşaları arasında pek dikkat çekmedi, tartışmaya değer görülmedi. Peki, sizce, sahalarda görmek istemediğimiz olayların sık sık yaşandığı Türkiye'de tel örgüler kaldırılabilir, stadyumlarımız çağdaş bir görünüm kazanabilir mi?
   <br/>
   <br/>
   Tel örgülerin kaldırılması ilk defa, 15 Nisan 1989 tarihinde İngiltere'nin Sheffield kentinde meydana gelen Highbrough faciasından sonra gündeme geldi. Bir panik sonrasında seyircilerin çıkış tünellerine doğru akın ettiği ve 95 kişinin tel örgülere şıkışarak can verdiği bu olay sonrasında İngiliz Hükûmeti bir karar aldı ve stadyumlardaki tel örgüleri kaldırdı. Medya da halkı eğiterek ve yönlendirerek tel örgülerin kaldırılmasına katkıda bulundu. 10 yıldan bu yana da holiganlarıyla ünlü İngiltere'de (Manchester United'ın eski futbolcusu Eric Cantona'nın tribüne atlayıp bir seyirciyi dövmesinin dışında) önemli bir olay yaşanmadı.
   <br/>
   <br/>
   Fransa 98'de tel örgü yok
   <br/>
   <br/>
   İngiltere'den sonra İspanya ve İtalya'da da bazı stadyumlarda tel örgüler kaldırıldı. Tel örgülerin kaldırılması çağdaşlaşma belirtisi olarak anılmaya başlandı. İngiltere, İspanya ve İtalya'ya, 98 Dünya Kupası'yla birlikte Fransa da eklenecek. Fransa Futbol Federasyonu, uzun tartışmalardan sonra Fransa 98 Dünya Kupası ile birlikte stadyumların hayvanat bahçesi görünümünden uzaklaştırılması kararına vardı. Tel örgüsüz stadlar çağdaşlaşma göstergesi olarak algılanmaya başladığı için 2000'li yılların stadyum projelerinde tel örgüler yer almıyor artık. Yeni yapılan Hollanda'daki Arena Stadı ve Fransa'daki Stad de France, iki bariz örnek. İstanbul İkitelli'de inşa edilecek olan 80 bin kişilik Olimpik Stadyum'un projesinde de tel örgüler bulunmuyor.
   <br/>
   <br/>
   Türkiye'de tel örgüler kalkar mı?
   <br/>
   <br/>
   Türkiye'de tel örgüler kaldırılabilir mi? Çoğunluğun tek kelimeyle 'hayır' diyerek cevapladığı bir soru bu. 'Niçin kaldırılamaz?'ın cevapları ise bir hayli fazla: Saha içindeki ve dışındaki kavgalar (mesela Vanspor Antalyaspor maçı), sahaya yabancı madde atmalar (mesela Trabzonspor Fenerbahçe maçı), Türk seyircisinin çok ateşli olması, basının takımlar arasındaki çekişmeyi düşmanlığa dönüştürerek körüklemesi, bazı taraftarların döner bıçaklarıyla maça gitmeleri, futbol seyircisinin kültür seviyesi düşük kişilerden oluşması...
   <br/>
   <br/>
   'Tel örgüler kaldırılabilir' diyenler de var tabii. Gerekçeleri ise şu: 'Basketbol salonlarında tel örgü yok. Basketbol maçlarına futbol seyircisi gidiyor ve herhangi bir olay çıkmıyor'. Bu görüşü savunanların söyledikleri birşey daha var: 'Stadyumlardaki tel örgüler insanları kışkırtıyor'. M.Ü. Kitle Psikolojisi Araştırma Görevlisi A. Halik Çimen, 'İnsanlarda, tel örgülerin içinde olmak kaydı ile her türlü taşkınlığı yapabilecekleri bilinci oluşmaya başlıyor' diyor. Çimen'e göre tel örgülerin kaldırılması halinde taraftarların saldırgan tutumlarında bir azalma görülecek.
   <br/>
   <br/>
   Futbol Federasyonu: Kesin kararlıyız
   <br/>
   <br/>
   Futbol Federasyonu Asbaşkanı Hadi Neşet Türkmen, Türkiye'de de tel örgülerin kesinlikle kaldırılacağını söylüyor. İçişleri Bakanlığı'na, Emniyet Genel Müdürlüğü'ne ve Gençlik Spor Genel Müdürlüğü'ne, Futbol Federasyonu'nun tel örgüleri kaldırmak istemesi resmen bildirilmiş. Türkmen, 'Bir taraftan cevap beklerken, bir taraftan da 1. Lig'den pilot takım belirlemeye çalışıyoruz' diyor. Futbol Federasyonu'na resmen başvurarak sahasındaki tel örgüleri kaldırmak isteyen ilk kulüp ise 2. Lig takımlarından Erzurumspor olmuş. 'Her şeyin bir başlangıcı vardır' diyor Türkmen. 'Tel örgülerin kaldırılması şu anda ütopya gibi görünüyor. Ben, iyi niyetlilikle, eğitimle bunun gerçekleşeceğine, stadyumlarımızın çağdaş bir görünüme kavuşacağına inanıyorum. Tel örgülerin kaldırılıp kaldırılamaması, Türkiye'nin çağdaşlaşıp çağdaşlaşamayacağının da bir belirtisi olacak. Bu sadece bizimle olacak bir iş değil. Kiminin ekonomik sıkıntısı var, bir davranış gösteriyor; kiminin ekonomik şımarıklığı var, o da bir davranış gösteriyor. Bu bir kültür dengesi. Medyanın da katılımı gerekli ki özendirici şeyler olsun. İlk teklifi sunan Erzurum'un bu işin altından kalkacağına ve diğer şehirlere örnek olacağına inanıyorum'.
   <br/>
   <br/>
   Erzurumlular kendine güveniyor
   <br/>
   <br/>
   Erzurumspor Asbaşkanı Cemal Şengül de Erzurum'da tel örgülerin kaldırılması için kesin kararlı olduklarını, bu konuda halka güvendiklerini söylüyor: 'Bizim taraftarımız taşkın değil. Geçmişte yaşanan bazı olaylardan ötürü federasyondaki sabıka kaydımız kabarık gözüküyor. Biz bu sabıkaları temize çıkarmak istiyoruz. Erzurum Emniyet Müdürü Aziz Aksoy'la birlikte çalışmalarımız devam ediyor. Tel örgülerin kaldırılması için havaların ısınmasını bekliyoruz. Stadyumlar hayvanat bahçesi olmaktan çıkmalı. Nasıl ki basketbol maçları tel örgüsüz seyredilebiliyor, Erzurum halkı olarak futbolun da tel örgüsüz seyredilebileceğini ispatlayacağız. Halkımıza güvenimiz sonsuz'.
   <br/>
   <br/>
   Futbol Federasyonu Asbaşkanı Hadi Neşet Türkmen ve Erzurumspor Asbaşkanı Cemal Şengül, tel örgülerin kaldırılması konusunda halka güveniyorlar ama Spor Bakanı Yücel Seçkiner bu konuda halka pek itimat etmiyor, 'En az on onbeş yıl daha geçmesi lazım. Şu anda kaldırırsak millet birbirini yer' diyor.
   <br/>
   <br/>
   Evet, futbol maçlarında yaşanan herhangi bir olay, 'birkaç kendini bilmez' açıklaması yapılarak, 'Tel örgüler kaldırılabilir mi?' sorusu da 'millet birbirini yer' denilerek geçiştiriliyor. Sizce, en saldırgan fanatik holiganların bulunduğu İngiltere'de bile tel örgüler kaldırılırken; futbol seyircisinin doldurduğu basketbol salonlarında herhangi bir olay çıkmayan Türkiye, tel örgüleri kaldırabilir mi, kaldıramaz mı? Stadyumlarımız hayvanat bahçesi olmaktan çıkmalı mı, çıkmamalı mı? Kendimize mi güvenmiyoruz, halkımıza mı? Millet birbirini yiyecek kadar aç mı, değil mi? Ne dersiniz?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5EA4E0CB27CA260CB8B4666B1A0DE01E?newsId=3533), [web.archive.org (arşiv bağlantısı)](http://web.archive.org/web/20121003052508/http://www.aksiyon.com.tr:80/aksiyon/newsDetail_getNewsById.action;jsessionid=5EA4E0CB27CA260CB8B4666B1A0DE01E?newsId=3533)
