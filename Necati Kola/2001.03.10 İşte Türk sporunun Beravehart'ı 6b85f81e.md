# İşte Türk sporunun Beravehart’ı

*Necati Kola 2001.03.10*

<div>
 <img border="0" src="/web/20020222192940im_/http://www.aksiyon.com.tr/2001/327/resimler/Ben.jpg"/>
 <p class="baslik">
  Bana derler Cesur Sami
 </p>
 <p class="spot">
  En son Galatasaray- Kocaelispor maçını basın  tribünü çıkışında  televizyonlara yorumlarken fanatik bir kişi tarafından  tehdit edilen spor yazarı  Ali Sami Alkış, doğru  bildiklerini söylemeye  devam edeceğini belirtiyor: "Beni tehdit edenler,  yöneticilerin besleyip  lehlerinde bağırttıkları  amigolardır. Beni kimse  korkutamaz. Ben cesur Ali Sami Alkış'ım"
 </p>
 <p class="spot">
 </p>
 <p class="spot">
 </p>
 <p class="metin">
 </p>
 <p class="metin">
  Son haftalarda yeşil sahalarda görmek istemediğimiz olaylara stadyum çıkışlarında görmek istemediğimiz olaylar da eklendi. Basın tribünü kapılarında meydana gelen bu olaylarda en çok Türkkiye Gazetesi Yazarı Ali Sami Alkış'ı görüyoruz. Anadolu takımlarına verdiği destekle bilinen sivri dilli spor yazarı, durmadan neden tartaklanıyor, neden tacize uğruyor ve neden tehdit ediliyor? Kendisine hem bunları, hem de 'Yimpaş aşağı, Diyarbakır yukarı' kampanyasını sorduk ve oldukça ilginç cevaplar aldık.
 </p>
 <p class="metin">
  Korkakmış demelerinden çekindim
 </p>
 <p class="metin">
  — Bu kadar sık tacize uğramanızın ve tehdit edilmenizin sebebini biliyor musunuz?
 </p>
 <p class="metin">
  Elbette. Son yedi haftadan beri sürekli taciz olaylarıyla karşı karşıya kalıyorum. Bunlardan dördü ekranlara yansıdı, üçü yansımadı. Bunlar benim için sürpriz değil. Sebep ise şu: Gerek televizyonlarda, gerekse gazetedeki yazılarımda sık sık tribünlerdeki amigo gerçeğine dikkat çekiyorum ve bu amigoların yöneticiler tarafından beslendiğini dile getiriyorum. Bir insanın fiili, resmi bir işi yokken, nasıl olur da milyarlarca geliri, altında son model BMW marka arabası olabilir? Yöneticiler bunları teşvik ediyor, basın bunlarla ilgilenmiyor ama Maliye diye birşey var Türkiye'de. Sanatçıları yakın takibe aldıkları gibi amigoları da yakın takibe alsınlar da bir görelim. Ben amigoların tekerine çomak sokuyorum ve bana yapılan tacizlerin tamamen buradan kaynaklandığını düşünüyorum.
 </p>
 <p class="metin">
  — Galatasaray'ın Kocaelispor'a yenilmesinden sonraki olay nasıl oldu?
 </p>
 <p class="metin">
  Ben televizyon kameralarına maçı yorumlamaya başlarken birisi geldi ve susmamı, bir daha Galatasaray hakkında eleştiri yapmamamı söyledi. İnanılmaz bir saldırganlık içerisindeydi ve leş gibi içki kokuyordu. Beni mermi manyağı yapacak, topuklarımı delik deşik edecekmiş... Bu durumda bir spor yazarının taşıması gereken bir sorumlulukla hareket ettim. Fevri davransam, küfürlerine karşılık versem, düşünebiliyor musunuz, Ali Sami Alkış kameraların önünde yumruk yumruğa girecek. Benim böyle birşeyi gözönüne almam mümkün değil. Bunca tacize, hakarete ve tahrike rağmen soğukkanlılığımı korudum. Ancak bunu yaparken bir kuşkum vardı. Herkes beni cesur biri olarak biliyor ama her türlü tahrike ve tacize rağmen bir tepki göstermiyorum. İnsanlar, 'Acaba Ali Sami Alkış korkak mı?' şeklinde düşünür diye açıkçası korktum.
 </p>
 <p class="metin">
  — Ya sonra?
 </p>
 <p class="metin">
  Sonra soğukkanlı davranmakla ne kadar iyi ettiğimi aldığım e—maillerle, telefonlarla, fakslarla ve sokakta vatandaştan gördüğüm ilgiyle anladım. Hiçbir kişi de çıkıp bana 'Ne kadar da korkakmışsın be!' demedi. Bu da beni oldukça mutlu etti.
 </p>
 <p class="metin">
  — Ekranlardan görebildiğim kadarıyla hemen yanınızda polisler vardı. Onlar hiç müdahale etmedi mi?
 </p>
 <p class="metin">
  Polisler bize tam on beş santim mesafedeydi. Sivil polisleri saymıyorum. İki tane üniformalı polis tam dibimizdeydi. İkisi de olayı zevkle seyrediyordu. Bana daha önce bu gibi birçok saldırı yapıldığı halde polis tedbir almamıştı. Saldırıları önlemek için tedbir almayı boş verin, fiili saldırı gerçekleşirken bile müdahale edilmiyordu. Ne zaman ki Kanal D gelip benimle röportaj yaptı, taciz anının görüntülerini ana haber bülteninde ekrana getirdi, o zaman polisler harekete geçti ve o kişiyi yarım saat içinde yakalayıp gözaltına aldılar. Şu anda o tacizci mahkemeye verildi. Başta ben mahkemeyle uğraşmak istemedim ama sonradan Türkiye Spor Yazarları Derneği bana baskı yaparak o kişinin mutlaka mahkemeye verilmesi konusunda beni uyardı. Avukatlarımızı senin emrine vereceğiz, o kişi mutlaka hakettiği cezayı almalı ki benzer düşüncedeki insanlar için ders olsun, dedi. Şu anda kamu davası başladı. Önümüzdeki günlerde bu davayla uğraşacağım.
 </p>
 <p class="metin">
  Korumalar boş durmak istemiyor(!)
 </p>
 <p class="metin">
  — Medyaya yansıyan olaylardan biri de Gaziantep'te yaşandı. Birileri gelip sizin kafanıza vurdu.
 </p>
 <p class="metin">
  Gaziantep'teki olayı herkes zannetti ki Gaziantepliler yaptı bana. Anadolu'da benim bu tür tacize uğramam söz konusu değil. Orada şu oldu: Fenerbahçe bildiğiniz gibi Gaziantepspor'a mağlup oldu. Benim yedi— sekiz yıldır Anadolu futboluna yaklaşımımı ve bu yaklaşımım sonucunda alınmış neticeleri herkes biliyor. Kulüpler Birliği'nin kurulması, Anadolu kulüplerinin bir çatı altında toplanarak üç büyüklere karşı bir güç oluşturmaları bu neticelerden biridir. Eskiden üç büyükler ne isterse o oluyordu, şimdi Anadolu kulüpleri ne isterse o oluyor. Bu birlik oluşmasaydı bugün havuz sistemi diye birşey olmayacaktı. Bu çorbada tuzumun olduğunu, hatta şehriyeyi de benim kattığımı rahatlıkla söyleyebilirim.
 </p>
 <p class="metin">
  — Olaya gelecek olursak...
 </p>
 <p class="metin">
  Ha, gelelim oradaki olaya. Daha önce Anadolu takımları bu kadar başarılı olamadıkları için Ali Sami Alkış çok ciddi bir sevgi gördü orada. Sevinçlerinde de, tasalarında da hep yanlarında olduğumu bildikleri için Fenerbahçe'yi de yenmenin verdiği mutlulukla bana koştular, sevinçlerini benimle paylaşmak istediler. O arada Fenerbahçeli yöneticiler de maçı kaybetmenin üzüntüsünü yaşıyorlardı. Onların hemen önünde benim Gazianteplilerle haşır neşir olmamın rahatsızlığı oldu. Fenerbahçeli yöneticilerin hemen arkasında da bir sürü korumaları var. Bu korumalar da beş yıldızlı otellerde ağırlanıyorlar, masraflar yapılıyor, paralar veriliyor, getiriliyor, götürülüyor... Adamlar birşeyleri koruyacak(!), aldığı paranın hakkını(!) verecek. Bu kadar sevgi gören Ali Sami Alkış'ı bir pataklarsak yöneticilerimize karşı görevimizi yapmış oluruz, hizmet etmiş oluruz diye düşündüler harhalde. Değilse yöneticiler Ali Sami Alkış'ı bir pataklayın demez. Aziz Yıldırım'ı tanıyorum. Ama dediğim gibi o kadar yoğun bir koruma geleneği başladı ki Türkiye'de, korumalar da birşeyler yapalım, boş durmayalım diye düşünüyorlar. Değilse boşuna para alıyoruz duygusuna kapılıyorlar.
 </p>
 <p class="metin">
  Benim yüz takımım var
 </p>
 <p class="metin">
  — Hangi takımı tutuyorsunuz?
 </p>
 <p class="metin">
  Hiçbir takımı tutmuyorum. Asla da tutmam. Anadolu takımları deyince portföyümde yüzün üzerinde takım var tabii. Bunların arasında renk veren, heyecan veren takımlar oldu mu onları takip ediyorum, skorlarını merak ediyorum.
 </p>
 <p class="metin">
  — Türkiye Spor Yazarları Derneği size sahip çıktı mı?
 </p>
 <p class="metin">
  Bu saldırılar bana ilk defa değil. Daha önce Türkiye Spor Yazarları Derneği bu tür olaylara kayıtsız kalıyordu. Henüz istenilen seviyeye gelemese de son yıllarda çok büyük gelişmeler gözlemliyorum. Saldırıdan hemen sonra Attila Gökçe olsun, diğer üyeler olsun hemen beni aradılar, neler yapabileceklerini sordular. Bu da beni sevindirdi doğrusu.
 </p>
 <p class="metin">
  — Ya spor yazarları?
 </p>
 <p class="metin">
  Onlar ne yazık ki yine sessiz kaldılar. Ama bu son derece normal. Tuhaf karşılamıyorum. Ne zaman bu tür saldırıları kınamışlar, ne zaman saldırıya uğrayanı arayıp geçmiş olsun demişler ki. Diyorlar ki bana dokunmayan yılan bin yaşasın.
 </p>
 <p class="metin">
  Diyarbakır için şikeyse şike, kanunsa kanun
 </p>
 <p class="metin">
  — Size yapılan saldırıların dışında bir de şu soruyu sormak istiyorum. Son haftalarda Yimpaş Yozgatspor sürekli puanlarının gasp edildiğinden şikayetçi. Öbür taraftan Diyarbakırspor için yapılanlar ortada. 'Yimpaş aşağı, Diyarbakır yukarı' gibi bir kampanya mı var?
 </p>
 <p class="metin">
  Doğruluk payı var. Siirt Jetpaspor'a yapılanların Yimpaş Yozgatspor'a da yapıldığını, benzer kulüplerin yeşil sermaye diye suçlanarak manevi baskı altına alındığını görüyorum. Ben Yozgat'a gidip Yimpaş'ın oraya ve Türkiye'ye ne gibi hizmetler yaptığını gözlerimle gördüm. Açıkçası anormal derecede şaşırdım. Türkiye'deki tüm insanların hakir görme değil, Yimpaş'a teşekkür etme borcu var. Yimpaş Yozgatspor son derece sempatik ve çok güzel futbol oynuyor. Kendi evinde olsun, deplasmanda olsun kazanmak için mücadele ediyor. Diyarbakır'a gelince... Diyarbakır'ın çok özel bir konumu var. Devletin açıkça destek vermesini de yadırgamıyorum doğrusu. Türkiye'de yığınla anlaşma oldu, yığınla şike yapıldı, Eskişehirspor'un şampiyonluğu engellendi... Ben Diyarbakırspor'un 1. Lig'e çıkmasını Türk futbolu açısından değil, Türkiye'nin huzuru açısından, güvenliği açısından, sosyal hayatı açısından önemli buluyorum. Bana kalsa Diyarbakırspor'un 1. Lig'e çıkması için herşeyi yaparım. Şikeyse şike, kanunsa kanun... Ben olayı bir futbol olayı olarak görmüyorum. Fair—play açısından uygun olmayabilir ama Türkiye'nin çıkarları açısından gayet uygundur. Gaffar Okkan olayı Diyarbakır'ın devlete ne kadar güvendiğini ortaya çıkarmıştır ve bu güven de bir şekilde ödüllendirilmelidir. Öyle ya da böyle... Bu ödül de 1. Lig'dir.
 </p>
 <br/>
 <center>
  <a class="anaorta" href="http://web.archive.org/web/20020222192940/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/spor/1.htm), [web.archive.org (arşiv bağlantısı)](http://web.archive.org/web/20020222192940/http://www.aksiyon.com.tr:80/2001/327/spor/1.htm)
