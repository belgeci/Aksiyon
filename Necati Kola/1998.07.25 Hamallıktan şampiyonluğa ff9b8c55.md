# Hamallıktan şampiyonluğa

*Necati Kola 1998.07.25*

<font class="agenda2NewsSpot">
 Bir keresinde babamın "İlle de pehlivan olacaksın" ısrarına "Tamam" dememe ramak kalmıştı ki, nasıl oldu ben de bilmiyorum, olumlu cevap vermeden kaçmayı başardım.
</font>
<font class="newsDetail">
 Ben popüler kültüre paralel olarak futbolcu olmak istiyordum, babam ise komşumuz Niyazi Elbiya'nın oğlu Cengiz'e özenerek pehlivan olmamı istiyordu. Babamın güreş hastası arkadaşlarının "Senin oğlandaki boy benim oğlanda olacak..." diye başlayan cümleleri benim pehlivan olmamın farzı aynlığına işaret ediyordu. Ama ben pehlivan olmanın farzı kifaye olduğunda diretiyor, mahallemiz için Cengiz Elbiya'nın yeterli olacağını savunuyordum.
 <br/>
 <br/>
 Israrlar hep devam etti. Ben "Cengiz Elbiya güreşe çok erken başladı. Bu yaştan sonra pehlivan olunmaz" diyerek bahane bulmaya çalışıyorum, onlar ise Ahmet Taşçı'nın güreşe 25 yaşında başladığını ileri sürerek yaşımın geçmediğinde ısrar ediyorlardı. Neyse ki üniversiteyi kazandım, Antalya'dan uzaklaştım da ısrarlardan kurtuldum.
 <br/>
 <br/>
 Israrlardan kurtuldum kurtulmasına ama bir gazeteci olarak Kırkpınar'a gitmekten kurtulamadım. Bu sene başpehlivanlık için iki favori vardı yine: Antalyalı Cengiz Elbiya ve Karamürselli Ahmet Taşçı. Benim favorim ise Cengiz Elbiya idi. Çünkü, çeyrek finalden sonra görüştüğüm Ahmet Taşçı, geçen yıllara nazaran o kadar iddialı konuşamıyordu. Üstelik Cengiz Elbiya rakiplerini kolay yeniyor, Ahmet Taşçı ise zorlanıyor hatta puanlamaya gidiyordu. Ve beklenen finalde Cengiz Elbiya, Ahmet Taşçı'yı puanlamada 21 yenerek ikinci kez Kırkpınar başpehlivanı olmayı başardı.
 <br/>
 <br/>
 Cengiz Elbiya; artık Taşçı'nın güreşi bırakması gerektiğini ve Karamürsel hakimiyetinin mazide kaldığını söyleyedursun, biz şampiyonun babası Niyazi Elbiya ile görüşmek üzere Antalya'nın yolunu tuttuk. Doğrusunu söylemek gerekirse aşağı yukarı on yıldır komşumuz olan Elbiya ailesinin geçmişi hakkında pek bilgim yoktu. Cengiz Elbiya'nın zor şartlar altında buralara kadar geldiğini öğrenince ona karşı saygım daha da attı.
 <br/>
 <br/>
 Niyazi Amca'nın güçlü kollarına bakarak onun da zamanında güreşçi olduğunu tahmin ediyor, Cengiz'in de babasının izinden gittiğini düşünüyordum ama yanılmışım. Niyazi Amca 1954 yılında İstanbul'un yolunu tutmuş ve Sirkeci Gümrüğü'nde kavun karpuz boşaltmaya, bavul taşımaya başlamış. Kısa sürede hamalbaşı olmayı başaran Niyazi Elbiya, ekibinin işini sağlam ve hızlı yapmasından ötürü tercih edilen kişi olmuş.
 <br/>
 <br/>
 Bu arada Gümrük Halkalı'ya taşınır, çocukları Ali, Osman ve Cengiz de ortaokula başlar. Gençlerin ya sağcı, ya solcu olmak zorunda olduğu anarşi döneminde Osman, eve birgün bıçakla gelir. Nedenini sorduktan sonra "Korkuyorum" cevabını alan Niyazi Amca, "O zaman okulu bırak" der. Önce Ali ile Osman, sonra da Cengiz ortaokulu bırakır. Zaten hamalbaşı olan Niyazi Elbiya'nın adama ihtiyacı vardır.
 <br/>
 <br/>
 Halkalı Gümrüğü'nde babalarının yanında çalışırlarken Osman kendiliğinden güreşe ilgi duyar ve Sadettin Tantan'ın yöneticiliğini yaptığı Aksaray Güreş İhtisas Klübü'ne yazılır. Üç yıl sonra Cengiz de merak eder ve ağabeyiyle o yorgunluğa rağmen akşamları güreş idmanına gidip gelmeye başlar. Minderde başlayan merak, çayırda devam eder. Cengiz Elbiya'nın vücudunu ve azmini gören kamyoncu Ali, Niyazi Elbiya'ya şunu söyler: "Niyazi, aman ha Cengiz'e iyi bak. İleride çok iyi pehlivan olacak. Cengiz'in kolları ve boyu uzun." Hakikaten kamyoncu Ali'nin dediği çıktı diyor Niyazi Amca.
 <br/>
 <br/>
 Cengiz Elbiya'nın başarılı olmasının nedenini de şöyle açıklıyor: "Hep kendinden büyük boylarda güreşirdi. Akranlarımla güreşirsem kendimi geliştiremem derdi."
 <br/>
 <br/>
 Cengiz Elbiya'nın başarısında balcılık yapan babamın katkısının olmadığını söylemek yanlış olur. Çünkü Cengiz'in annesi, oğullarının yiyeceği balı bizden alıyordu.
 <br/>
 <br/>
 Şimdi, son yıllardaki Karamürsel hakimiyetini kırdığı için başta Korkuteli'nin Çomaklı Köyü olmak üzere bütün Antalyalılar Cengiz Elbiya ile gurur duyuyor. Niyazi Amca ise "Artık Cengiz oğlumuz olmaktan çıktı, millete mal oldu" diyor ve oğlunun iki kere daha şampiyon olup altın kemeri Antalya'ya getireceğini iddia ediyor.
 <br/>
 <br/>
 Cengiz Elbiya'nın Kırkpınar başpehlivanı olması babamın isteklerini tekrar filizlendirdi fakat ne yaparsa yapsın beni pehlivan yapamaz artık. Çünkü yaşım, Ahmet Taşçı'nın güreşe başlama yaşını çoktan geçti. Hem bir mahalleye de iki şampiyon çok.
 <br/>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-3964-38-hamalliktan-sampiyonluga.html), [web.archive.org (arşiv bağlantısı)](http://web.archive.org/web/20110104070843/http://aksiyon.com.tr:80/aksiyon/haber-3964-38-hamalliktan-sampiyonluga.html)
