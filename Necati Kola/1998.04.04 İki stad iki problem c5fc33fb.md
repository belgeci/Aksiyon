# İki stad, iki problem

*Necati Kola 1998.04.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Siyaset ve yağcılık... Günümüzde birbiriyle içiçe girmiş bu iki kavramın en bariz örneğini, Antalya'nın 10 kilometre kuzey doğusunda bulunan Varsak kasabasında görmek mümkün.
  </font>
 </div>
 <div id="newsText">
  <font class="detail-text">
   Yaklaşık 3 bin nüfusu bulunan Varsak'a Süleyman Demirel Bulvarı'yla giriyorsunuz. Hüsamettin Cindoruk ve Mehmet Ali Yılmaz bulvarlarını Necmettin Cevheri Kavşağı birleştiriyor. Tansu Çiller Caddesi'ne varmadan önce 35 bin kişilik Süleyman Demirel (Baba) Stadyumu'nun önünden geçiyorsunuz. Üç bin kişilik kasabaya 35 bin kişilik stadyum yapılması biraz garip geliyor. Antalya'nın on sene sonraki durumunu düşünüyor, 'Maşallah, siyasilerimiz ne kadar da ileri görüşlü' diyorsunuz.
   <br/>
   <br/>
   Tazminat, kaba inşaat ve kabahat
   <br/>
   <br/>
   Kırk yıldır hayali kurulan İstanbul İkitelli'deki 80 bin kişilik Olimpik Stadyum'un temeli geçtiğimiz yıl ancak atılabilirken, 3 bin kişilik Varsak'ta 35 bin kişilik stadyumun kaba inşaatının üç yıl önce tamamlanması oldukça ilginç. Bunun nedeni 80'li yıllara dayanıyor. Rivayet o ki siyaset yasağı olduğu dönemde Turgut Özal hakkında sarfettiği bir sözden dolayı Süleyman Demirel 13 milyon lira tazminat ödemeye mahkum edilir. Varsak halkı, Demirel'in bu borcunu kendi arasında para toplayarak öder. Süleyman Demirel de başbakan olunca Varsak'ı unutmaz tabii olarak. Varsak'a özel ödenekler ayrılır, yapılan yollara, caddelere ve stadyuma da o zamanlar hükümette yer alan Doğru Yol Partisi'nin önde gelenlerinin isimleri verilir.
   <br/>
   <br/>
   Gelelim, 1995 yılı itibariyle 500 milyar lira harcanan Varsak Süleyman Demirel Stadyumu'na. Süleyman Demirel'in başbakan, Mehmet Ali Yılmaz'ın spor bakanı olduğu dönemde Türk Sporunu Teşvik Fonu'ndan ödenek ayrılarak inşa edilmeye başlanan stadyumun yapılış amacı öncelikli olarak yağlı güreştir. Futbol ise ikinci plandadır. Stadyumun yapımını Hüseyin Ayanoğlu (geçtiğimiz yıl yolsuzluk yaptığı gerekçesiyle Yargıtay tarafından görevinden alındı) başkanlığındaki Varsak Belediyesi üstlenir, kaba inşaatı biter bitmez yağlı güreş müsabakaları düzenlenir ve Süleyman Demirel davet edilerek açılışı yapılır. Açılışı Demirel yaptığına göre stadyumun her hangi bir eksiği kalmamıştır artık.
   <br/>
   <br/>
   Milyarlar toprağa gömüldü
   <br/>
   <br/>
   Varsak Stadyumu'nun açılışı yapıldıktan sonra Antalyaspor'un maçları burada oynaması gündeme gelir ve Antalya Büyükşehir Belediyesi talepte bulunur. Varsak Belediyesi Muhasebe Müdürü Ramazan Alanay, bu konuyla ilgili olarak şunları söylüyor. 'Varsak Stadı, 35 bin kişilik olarak düşünüldü. Şu anda 25 bin kişilik bölümü tamamlandı. Tabii altyapı eksikliklerimiz çok. Varsak Belediyesi ve Antalya Büyükşehir Belediyesi arasında bir protokol imzalandı ve Varsak Stadı 49 yıllığına Antalya Büyükşehir Belediyesi'ne devredildi. Buranın eksikleri tamamlanacak ve Antalyaspor maçlarını burada oynayacaktı. Daha sonra vazgeçtiler ve Atatürk Stadı'nı büyütmeye karar verdiler'.
   <br/>
   <br/>
   Antalya Büyükşehir Belediyesi'nin vazgeçmesinin nedeni ise stadyumun çürük ve plansız olması. Antalya Büyükşehir Belediyesi Spor Müdürü Mehmet Cankalp'in açıklamaları çok ilginç: 'Varsak Stadı'nın yapımından kaynaklanan problemleri var. 'Yıkıp yeniden yapmak mı daha ekonomik, yoksa mevcut durumunu değerlendirmek mi daha ekonomik?' tartışmaları yapılıyor'. Evet, bu açıklama, devletin (üç yıl önceki rakamlarla) 500 milyar lirayı resmen beton yığını şeklinde toprağa gömmüş olduğunu gösteriyor. Üç yıl önce Süleyman Demirel tarafından resmen açılışı yapılan Varsak Stadyumu hâlâ Gençlik Spor Genel Müdürlüğü'ne teslim edilmiş değil. Sadece Amatör Küme'deki Varsakspor'un maçlarını oynadığı stadyum, durum onu gösteriyor ki, bu şekilde çürümeye terkedilecek. Ramazan Alanay, artık Varsak Belediyesi'nin bu işin altından kalkamayacağını, özel sektörün, Antalya Büyükşehir Belediyesi'nin veya Gençlik Spor Genel Müdürlüğü'nün el atması gerektiğini söylüyor.
   <br/>
   <br/>
   Atatürk Stadı yıkılacak
   <br/>
   <br/>
   Varsak Süleyman Demirel Stadyumu problemli çıkınca alternatif olarak şu düşünüldü: Antalya Atatürk Stadı'nın açık tribününü yıkıp yerine büyük tribün yapmak. Fakat bu düşünceyi engelleyecek olan bir problem söz konusuydu. Atatürk Stadı'nın bulunduğu yer Doğal SİT Alanı ilan edilmişti ve herhangi bir inşaat yapmak mümkün değildi. Antalya Büyükşehir Belediyesi İmar Dairesi Başkanlığı hemen avam bir proje hazırladı ve inşaat yapmak mümkün hale geldi. Antalya Büyükşehir Belediyesi Spor Müdürü Mehmet Cankalp, konuyla ilgili şu açıklamaları yapıyor: 'Varsak Stadı'nın yapımından kaynaklanan problemleri var. 'Yıkıp yeniden yapmak mı daha ekonomik, yoksa mevcut durumunu değerlendirmek mi daha ekonomik?' tartışmaları yapılıyor. Açıkçası biz Varsak Stadı'nı düşünmüyoruz. Atatürk Stadyumu, Gençlik Spor Müdürlüğü'nün kabul ettiği bir proje ile Antalyaspor'a devredildi. Bu projeye göre Atatürk Stadyumu'nun açık tribünü yıkılacak, yerine, kale arkaları da dahil olmak üzere büyük tribün yapılacak. Antalya Büyükşehir Belediyesi ve Antalyaspor Başkanı Hasan Subaşı, bu proje ile çok yakından ilgileniyor. Atatürk Stadyumu'nun Doğal Sit Bölgesi'nde olması bir sıkıntı oluşturdu ama Antalya Büyükşehir Belediyesi İmar Dairesi Başkanlığınca bir çalışma yapıldı, bir avam proje hazırlandı. Bu proje Antalya Kültür ve Tabiat Varlıklarını Koruma Kurulu'nda görüşüldü ve prensipte onanmasına karar verildi. Daha sonra da tatbikata geçirilmesi için Gençlik ve Spor Genel Müdürlüğü'ne gönderildi'.
   <br/>
   <br/>
   Finansman aranıyor
   <br/>
   <br/>
   Antalya Büyükşehir Belediyesi ve Antalyaspor Başkanı Hasan Subaşı, şu anda, bu projenin hayata geçirilebilmesi için finansman arayışında. Finans bulunursa sezon sonunda Atatürk Stadı'nın açık tribünü yıkılacak ve stadyum büyütülecek.
   <br/>
   <br/>
   Evet, işte size iki stadyum, iki problem. Bir tarafta milyarların beton yığını olarak toprağa gömüldüğü 35 bin kişilik Varsak Süleyman Demirel Stadı, bir tarafta da büyütülmek için finansman aranan Atatürk Stadı. Türk sporunun neden yerinde saydığına dair bariz bir örnek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=90C10B4F26BE30CB0967FDC34E7F08D8?newsId=3619), [web.archive.org (arşiv bağlantısı)](http://web.archive.org/web/20140617180427/http://www.aksiyon.com.tr:80/aksiyon/newsDetail_getNewsById.action;jsessionid=90C10B4F26BE30CB0967FDC34E7F08D8?newsId=3619)
