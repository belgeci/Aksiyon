# Futbol, asiller ve kral

*Necati Kola 1999.12.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Madrid denince, dünyanın en güçlü futbol takımlarından Real Madrid akla geliyor ilk evvel.
  </font>
 </div>
 <div id="newsText">
  <font class="detail-text">
   Aynı zamanda bilim, kültür, sanat, sanayi, turizm ve finans merkezi olan Madrid'in sadece futbolla anılmasını sağlayan Real Madrid, bu gücü nereden alıyor peki? Tarihten, asillerden ve tabii ki krallardan.  İspanya'nın bu asil ruhlu başkentinde dolaştıkça dört bir yanınızı saran tarihi binalar arasında geçmişe yolculuk yapıyor, her sokak başında karşınıza çıkan bir soylu heykeliyle göz göze geliyor ve General Franco'nun uzun yıllar iktidarda kalmasını sağlayan futbolu bir anda unutuveriyorsunuz.
   <br/>
   <br/>
   Aşırı süslü bir şehir
   <br/>
   <br/>
   16. yüzyılın ortalarına kadar sıradan bir İspanyol kasabası olan Madrid, Felipe II tarafından coğrafi konumu ve ılıman iklimi nedeniyle başkent yapılmış ve ne olduysa ondan sonra olmuş. Siyasi ve idari gelişmelere paralel olarak bir taraftan Madrid'e has soylu bir sınıf oluşmuş, bir taraftan da nüfus, işsizlik ve dilencilik hızla artmış. Son derece zengin olan kraliyet ailesi ve asiller, halkın fakirliğine inat, birçok kilise, manastır, şato ve sarayı inşa ettirerek Madrid'in sanat merkezi olmasını sağlamışlar. Zamanın yerli ve yabancı sanatçıları (ressamlar, heykeltıraşlar, mimarlar) buraya adeta akın etmişler. Kraliyet ailesi ve asiller için şehrin güzelliği o kadar önem arz etmiş ki 18. yüzyılın başlarında bütün cadde ve sokaklar özel bitkilerle ve ışıklandırmalarla süslenmiş. Madrid'in sokak ve caddelerinde bunları görmek hâlâ mümkün.
   <br/>
   <br/>
   Dilenciler ve ressamlar kenti
   <br/>
   <br/>
   Madrid'in neresine giderseniz gidin karşınıza mutlaka oldukça gösterişli tarihi bir yapı çıkıyor: Saray, kilise, şato, kapı, köprü, tiyatro... Kraliyet Sarayı bu eserlerden en görkemli olanı. Hâlâ atlı birlikler tarafından korunan sarayın güney kısmı müze olarak kullanılıyor. Museo del Prado'da geçmişteki ünlü ressamların ve heykeltıraşların eserleri sergileniyor. Görkemli eserlerden biri de Plaza Mayor, yani Büyük Meydan. Ressamlar ve dilenciler mekan olarak genellikle burayı tercih ediyorlar. Bu asil ruhlu şehirde, tarihte olduğu gibi bugün de dilencilerin ve ressamların sayıları oldukça fazla. Trafik ışıklarında, şehrin işlek caddelerinde ve turistik mekanlarda çiçek satmaya çalışanlar ise ülkemizde olduğu gibi çingeneler.
   <br/>
   <br/>
   Don Kişot burada yaşadı
   <br/>
   <br/>
   Madrid'de asil ve kral heykellerinden daha çok dikkat çeken iki heykel daha var ki onları tanımayan, en azından adlarını duymayan yok gibidir: Don Kişot ve yardımcısı Sancho Panza. İspanya'nın milli kahramanlarından olan bu ikilinin heykelleri Hotel Holiday Inn Crown Plaza ile ilginç bir bütünlük arz ediyor. Bu İspanyol soylusunun şövalyelik tutkusu, günümüzde 'ucuz kahramanlık' anlamında bir deyim olarak da kullanılıyor: Don Kişotluk.
   <br/>
   <br/>
   Don Kişot'un hikayesi kısaca şöyle: Don Kişot, evinde bütün gününü şövalye romanları okuyarak geçiren bir İspanyol soylusudur. Bu romanları okuya okuya şövalyeliğe özenir. Tutsak prensesleri kurtarmak, hainleri cezalandırmak ve dünyaya ün salmak için atı Rosinante'yle birlikte macera aramaya başlar. Bir hancı ona şövalyelik unvanı verince çevredeki bir köylü kadına Dulcinea del Toboso adını vererek onu düşüncelerindeki kadın olarak seçer. Yolda karşılaştığı katırcılara bu kadının dünyanın en güzel kadını olduğunu kabul ettirmeye çalışınca dayak yer ve evine döner. Kasabanın papazı evdeki şövalye romanlarını yaksa da Don Kişot bu özleminden vazgeçmez. Bir süre sonra yine atını hazırlar ve sağduyusuyla onu birçok felaketten kurtaracak olan yardımcısı Sancho Panza'yla tekrar macera aramaya başlar.
   <br/>
   <br/>
   Evet, Madrid'e gidince futbolu unutup gezeceğiniz, göreceğiniz yerler buralar. Biz de öyle yaptık. Real Madrid'in bir maçını bile izlemeden Türkiye'ye döndük.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5603-futbol-asiller-ve-kral.html), [web.archive.org (arşiv bağlantısı)](http://web.archive.org/web/20130513093229/http://www.aksiyon.com.tr:80/aksiyon/haber-5603-futbol-asiller-ve-kral.html)
