# Süper lig sağlığa zararlıdır

*Necati Kola Bilinmeyen-tarih*

<div>
 <font>
  <img border="0" height="1" src="/web/20041223173221im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041223173221im_/http://www.aksiyon.com.tr/resim/452/42.jpg" vspace="5"/>
  </p>
 </font>
 <font class="content">
  Spor, insanların ruh ve beden sağlığını geliştirici aktiviteler olarak tarif edilirken; futbol, spor olmaktan hızla uzaklaşıyor. Yeşil sahalarımız ve geleceğimiz, insan sağlığına zararlı içeceklerle kurutuluyor. Yeşil sahalarımızda görmek istemediğimiz yüzlerce olayın yaşanacağı bir futbol sezonu daha başlıyor.
 </font>
 <p>
  <font class="content">
   Yeni transferlerle güçlerine güç katan takımlarımızın maçlarını izlemek isteyen herkes stadyumlara rahatça girebilecek; fakat Yeşilay hariç... Geçen sezonlarda olduğu gibi bu sezon da yeşil sahalarımızda Yeşilay’ı göremeyeceğiz. Çünkü, endüstrileşip spor olmaktan uzaklaşan ve tek amacı para olan futbol, mekânında Yeşilay’ı görmek istemiyor. Aksi takdirde, maçlardan önce olay çıkartan fanatikler kendilerini nasıl kaybedecek, futbolcular şampiyonlukları nasıl kutlayacak, başkanlar gol sevinçlerini nasıl belli edecek, kulüpler transfer taksitlerini nasıl ödeyecek, teknik direktörler 90 dakikanın stresini nasıl atacak, seyirciler saatlerce bilet kuyruğunda beklerken nasıl vakit geçirecek, stadyuma gidemeyenler maçları canlı olarak nasıl izleyecek, son yıllarda pek başarı yakalayamayan Fenerbahçe şampiyonluk için nasıl umutlanacak?
   <br/>
   <br/>
   Yaz kamplarındaki heyecansız hazırlık maçlarıyla tatmin olamayan milyonlarca futbolsever, yeni sezonun bir an evvel başlaması için sabırsızlanırken; her sezon olduğu gibi bu sezon da şampiyonluğun en güçlü adayları Fenerbahçe, Galatasaray ve Beşiktaş. Kadrolarını yeni oyuncularla takviye eden bu spor kulüplerimizin ortak noktaları, ana sponsorlarının Türkiye pazarına yeni giren bira firması Carlsberg’in olması. Sloganı “Part of the game (Oyunun bir parçası)” olan bu firmanın Türkiye’nin en büyük üç kulübünün altyapılarına da sponsorluk yapması, bir başka ilginç konu. Bu arada, Türk Milli Takımı’na da yerli bira firması Efes Pilsen’in sponsorluk yaptığını ve bira savaşlarının futbol üzerinden gerçekleştirildiğini hatırlatalım. Ayrıca, Galatasaray’ın lisanslı ürünlerini satmak için Ali Sami Yen Stadı’nın hemen yanına açtığı çadıra ‘Carlsberg Çadırı’ adını verdiğini belirtelim.
   <br/>
   <br/>
   Süper Lig, tiryaki lig, alkolig
   <br/>
   <br/>
   Bira reklamlarına teslim olan yeşil sahalarımızdaki lig maçlarını heyecanla bekleyen milyonlarca futbolseverin önünde iki alternatif bulunuyor. Biri stadyumlar, biri de kahvehane veya birahaneler. İlkini tercih edenler, geçen sezonlarda olduğu gibi bu sezon da erken saatlerde stadyumların yolunu tutacaklar. Tuttuğu takımı ölümüne destekleyen bu kişiler, saatlerce bilet ve turnike kuyruğunda beklerken, paketlerindeki sigaraları birer birer tüketecekler ve zar zor içeri girdiklerinde de bir başka pakete başlayacaklar. Ayrıca bunların çoğu muhtemelen alkollü olacak. Uzun bir bekleyişten sonra maç saati yaklaşacak ve takımlar ısınmak için sahaya çıkacak. Tribünlerden sigara dumanları yükselirken, transfer dönemlerinde “Sonuçta biz sağlıklı yaşam için spor yapmıyoruz” diyerek fazla para isteyen futbolcular da oksijeni az, karbondioksiti bol ortamda ısınmalarını tamamlayıp soyunma odalarının yolunu tutacaklar.
   <br/>
   <br/>
   Takımlar on beş dakika sonra tekrar sahaya çıktıklarında tribünlerden maytaplar, meşaleler ve renkli sis bombaları atılacak. Futbolcular, bira reklamlarıyla donatılan, alevler ve dumanlar nedeniyle cehennemi andıran sahada amansız bir mücadeleye girişirken; 90 dakika boyunca Türkiye’nin dört bir tarafındaki binlerce kahvehane ve birahanede tüketilen sigara ve içki de Yeşilay tarafından yapılan istatistiklerin çok önemli yüzdelerini oluşturacak. Milyonlarca kişi sağlıksız ortamlarda futbol karşılaşması izlerken, alkollü ve zararlı içecekler sınıfındaki birayı meşrubat kategorisine sokan ve paradan başka bir şey düşünmeyen kulüp yöneticileri de her atılan golden sonra purolarını yakıp ne kadar keyifli olduklarını cümle aleme gösterecek. Bu arada, tek amaçları kazanmak olan teknik direktörler de boş durmayacak. Onlar da 90 dakika boyunca ya stresten, ya da keyiften sigaralarını tüttürecek. Ertesi gün bu maçların tüm ayrıntıları gazete sayfalarına yansıyacak. Spor sayfalarının vazgeçilmez reklamları da pek tabii ki bira reklamları olacak. Spor müdürlerine spor ile alkolün bağdaşıp bağdaşmadığı sorulduğunda ise şu cevap alınacak: “Meşrubat, gazoz ve kola ile bira arasında hiçbir fark yok. Dolayısıyla bira firmalarının futbola sponsor olması ve spor sayfalarına reklam vermesi gayet doğal.”
   <br/>
   <br/>
   Yaz döneminde sabırsızlıkla beklenen lig, 34 haftanın su gibi akmasından sonra bir kez daha tatile girecek. Sezonu zirvede tamamlayan takım, şampiyonluğu şampanyalar patlatarak kutlayacak. Günlerce süren kutlama gecelerinde içki su gibi akacak. Futbolcu, teknik adam ve yöneticilerin çoğu, soluğu disko ve barlarda alıp eşleri ve çocuklarıyla birlikte objektiflere kadeh kaldırarak poz verecek. En dikkat çeken ya da basın organlarına en fazla yansıyan ise o takımın en yıldız futbolcusu olacak. Kamuoyuna mal olan bir sporcuya yakışmayan her türlü davranışta bulunan ve bu davranışları yöneticiler tarafından hoş görülen o futbolcu, zil zurna sarhoş olacak, sevgilisinin her tarafına içki dökecek ve felekten bir gece çaldıktan sonra evine arkadaşları tarafından götürülecek. Ve bu Televole görüntüleri magazin programlarında günlerce gösterilecek.
   <br/>
   <br/>
   Daum, ya kahraman, ya kokainman
   <br/>
   <br/>
   Bu sezona damga vuracak en önemli olay ise kokain kullandığı gerekçesiyle aylarca yargılanan ve para cezası aldıktan sonra Almanya’da görev yapmasına kesinlikle izin verilmeyen Christoph Daum’un Fenerbahçe’yi çalıştırması olacak. Son yıllarda sportif başarı açısından çok kötü durumlara düşen ve şampiyonluk uğruna tüm ahlaki değerleri bir kenara iten (Başkan Aziz Yıldırım, daha önce Daum gibi kötü örnek olan birini kesinlikle transfer etmeyeceklerini söylemişti) Fenerbahçe’de Alman teknik direktör sürekli gündemde kalacak. Christoph Daum, milyonlarca taraftarının büyük beklenti içinde olduğu Sarı—Lacivertli takımı şampiyon yaparsa, kokainman olarak değil, kahraman olarak anılacak. Aksi takdirde, kokain davası gündeme getirilip yerden yere vurulacak. Daum’un Fenerbahçe’ye transferinin gündemde olduğu günlerde yazılması gerekenler, ancak başarısızlıklardan sonra kaleme alınacak. Fenerbahçe’ye ilk geldiği günlerde lösemili çocukları ziyaret ederek meşruiyetini artırmaya çalışan Alman teknik direktör ise bu arada Türkiye’den kazanacağını kazanmış olacak.
   <br/>
   <br/>
   Kısacası, sigara ve içki tüketiminin biraz daha artacağı, futbolseverlerin ruh ve beden sağlığının biraz daha bozulacağı, insanların sağlığına zarar veren şirketlerin biraz daha zenginleşeceği, futbolun spor olmaktan biraz daha uzaklaşacağı bir sezon daha başlayıp sona erecek. Olan, futbolla yatıp futbolla kalkan ülkemize olacak.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2839&yorum_id=1), [web.archive.org (arşiv bağlantısı)](http://web.archive.org/web/20041223173221/http://www.aksiyon.com.tr:80/detay.php?id=2839&yorum_id=1)
