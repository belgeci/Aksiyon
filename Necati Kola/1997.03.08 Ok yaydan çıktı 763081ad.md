# Ok yaydan çıktı

*Necati Kola 1997.03.08*

<div class="pNewsDetailMainContent ctx_content" itemprop="articleBody">
 Mertlik bozuldu mu, bozulmadı mı pek bilemiyoruz ama tüfek icat oldu, ok, savaş aracı olmaktan çıktı. Okçuluk, eskiden olduğu gibi muhtemel bir savaşa her an hazır olabilmek için değil, spor maksatlı yapılıyor artık. Ok; sözlüklerde, ansiklopedilerde 'ilkel bir savaş aleti' olarak tarif ediledursun, hiç de ilkel bir spor değil okçuluk. Tam aksine modern dünyanın getirmiş olduğu stresle savaşmanın en kolay yolu. On dört yıldır okçulukla meşgul olan ve adı bu sporla özdeş hale gelen Milli okçu Elif Ekşi, 'Ok atmak stres atmaktır' diyor. 1996 yılını dünya klasmanında 'Bir Numara' olarak tamamlayan Milli okçu Elif Altınkaynak da okçuluğun modern bir spor olduğunu belirtiyor.
 <br/>
 <br/>
 Ok, ateşli silahların henüz icat edilmediği dönemlerde genellikle erkekler tarafından atılıyordu ama günümüzde öyle değil. Kadınlar da okçuluğa el attı ve erkeklerden daha başarılılar. Türkiye'deki okçuların başarılarına baktığımızda bayanların erkeklerden daha başarılı olduğunu bariz bir şekilde görmek mümkün. Elif Altınkaynak, Elif Ekşi, Zehra Öktem, Natalia Nasaridze, Ebru Öztürk, Zekiye Keskin... Hepsi dünya çapındaki okçularımız.
 <br/>
 <br/>
 Gelin görün ki bu sporcularımızın elde ettikleri Avrupa, olimpiyat ve dünya derecelerini gören yok. Futbol ve yan ürünleri, spor sayfalarını kapatarak bu sporcularımızın başarılarının görünmesini engelliyor. Medya için, bu sporcularımızın elde ettikleri başarılar, Beşiktaşlı Sergen Yalçın'ın atı Sergen ile birlikte çektirdiği ve altına yazılması için de 'sağdaki benim' esprisi yaptığı fotoğraf kadar önemli değil. Sergen, atıyla birlikte fotoğraf çektiriyor, manşetten veriliyor; okçularımız dünya rekoru kırıyor, Elif Altınkaynak 1996'yı 'Bir numara' olarak tamamlıyor, tek sütun haber çok görülüyor. Bu durum, bir bakıma Türkiye'deki spor anlayışının ve seviyesinin de bir yansıması.
 <br/>
 <br/>
 Okçularımızla, 12 Mart'ta İstanbul Abdi İpekçi Spor Salonu'nda gerçekleştirilecek olan Dünya Salon Okçuluk Şampiyonası öncesi kamp yaptıkları Antalya'daki Aquamarin Tatil Köyü'nde görüştük. Antrenörler Cumhur Yavaş ve Nejat Üstün, son yıllarda okçulukta en hızlı yükselişi gösteren ülke olduğumuzu, sporcuların daha da başarılı olabilmeleri için en iyi imkanların sağlandığını, genç ve yıldız okçulara yönelik gelişim kampları düzenlendiğini, büyük okçuların da her ay kampa alındığını söylüyorlar. Olimpiyatlarda güreş ve halterden başka branşlarda altın madalya alamayan Türkiye'nin altın madalya aldığı üçüncü branşın okçuluk olacağını da özellikle belirtiyorlar. 'Aslında altın madalyayı Atlanta'da alacaktık ama büyük bir şanssızlıkla, bir puanla kaybettik' diyorlar. Yavaş ve Üstün, bir puanla kaybedilen şampiyonluğa bir taraftan üzülüyor ama bir taraftan da gelecek yıllarda bütün madalyaları toplayacak yetenekli ve genç okçulara sahip olduğumuz için de seviniyorlar. İmkan bakımından hiçbir sıkıntımız yok diyen antrenörlere göre tek sıkıntımız, sporcuların öğrenci oluşları, ders ve imtihanların çalışmaları engellemesi.
 <br/>
 <br/>
 Elif'ten de okçu mu olurmuş!
 <br/>
 <br/>
 Okçuluk, fiziki güç gerektiren bir spor değil. Bu nedenle kimin iyi, kimin kötü okçu olduğunu anlamak zor. Bu kuralı bilmeyen bir kişi, dünya klasmanında 'Bir numara' olan Elif Altınkaynak'ı görünce, 'Hadi be! Bundan da okçu mu olurmuş?' diyebilir çok rahatlıkla.
 <br/>
 <br/>
 Elif, Ispartalı. Ortaokul üçüncü sınıftayken, şu anda Trabzon Bölgesi antrenörü olan Muhlis Öç tarafından okçuluk ekibine seçilince not korkusundan sesini çıkaramamış. Sınıfta kalma korkusuyla ok atmaya başlayan Elif, bir daha da bırakamamış. Ok atmadan duramıyor, günde en az 250 ok atıyor. Okçuluğu, eroin bağımlılığına benzetiyor. 'Bir kere ok atarsanız, bir daha bırakamazsınız'.
 <br/>
 <br/>
 Okçuluk Elif'in hayatında çok büyük değişiklikler yapmış, elinde olamayacak imkanları sağlamış. 'En basitinden' diyor Elif, 'Okçuluk sayesinde spor akademisini kazandım. Okçu olmasaydım, bu fizikle kolay kolay kazanabileceğimi tahmin etmiyorum'. Okçuluk sayesinde, birçok kişinin hayal ettiği fakat başaramadığı Akdeniz Üniversitesi Spor Akademisi öğrencisi olmayı başarmış ama yine de şikayetleri var Elif'in: Bir sınıfta beş tane okçu olmaması nedeniyle okçuluk branşının açılmaması, bu yüzden hiç alakası olmamasına rağmen atletizmi branş olarak seçmesi, şu anda adına ok attığı Antalya Tunalıspor'dan, belki çok komik gelecek ama, asgari ücret bile olmayan 8 milyon maaş alıyor olması...
 <br/>
 <br/>
 Elif Altınkaynak, birçok olumsuz faktöre rağmen 1996'yı dünya klasmanında 'Bir numara' olarak tamamlamayı nasıl başardığını anlatıyor. 'Çok çalıştım, okuluma bile gidemedim. Geçen yıl ikinci sınıfın ikinci dönemindeki hiçbir derse ve imtihana giremedim. Kamplar nedeniyle okulumu resmen asmak zorunda kaldım yani. Bütün derslerden kaldım. Bu yüzden büyük ihtimalle okulu uzatacağım. Okulumu da, okçuluğu da çok seviyorum ama ikisini birlikte sürdürmek oldukça zor. İkisinden birini tercih etmek zorunda kaldığımda okçuluğu tercih ediyorum. Oklarımdan ve yayımdan uzak kalmak çok zor'.
 <br/>
 <br/>
 Yıl boyunca, bunca olumsuzluklara rağmen istikrarlı bir performans sergileyen, şampiyonalarda elde ettiği başarıların ortalamasıyla 1996'yı 'Bir numara' olarak tamamlamayı başaran Elif buna seviniyor ama Atlanta'da, hem de bir puan farkla, Türkiye'nin finale çıkmasını sağlayamadığı için çok üzülüyor. 'Ben kaybettim. Bir puanla final şansını yitirdik. Finale çıksaydık, kesin şampiyonduk. Ama bundan sonra kimse bizim önümüze geçemez'.
 <br/>
 <br/>
 Sporun topla yapıldığı kanaatine hakim ülkemizde, bu yüzden olacak ki okçuluğa gönülsüz olarak başlayanlardan biri de sonradan adı okçulukla özdeş hale gelen Samsunlu Elif Ekşi. Yay çekmeye başladıktan birkaç ay sonra katıldığı bir şampiyonada ikinci olunca okçuluğu ciddiye almaya başlamış. Hacettepe Üniversitesi Spor Akademisi'nde öğrenci. On dört yıldır ok atıyor, birçok Balkan ve uluslararası şampiyonalarda birincilikleri var. 1990 ve 1994 Avrupa Şampiyonası'nda üçüncü olan, 1996 Atlanta Olimpiyatları'nda da şampiyonluğu kıl payı kaçıran Milli Takım'da yer aldı. Okçuluğu bırakmayı aklının ucundan bile geçirmiyor: 'Milli Takım'da olmak çok güzel birşey ama ok atmak için illa ki Milli Takım'da olmaya gerek yok. Milli Takım'da olmasam bile ok atmaya devam edeceğim. Bu işi seviyorum çünkü'.
 <br/>
 <br/>
 On dört yıldır bu sporu yapan birisi olarak okçuluk Elif'e ne kazandırmış? 'Maddi olarak söylemeyeyim' diyor Ekşi, 'Söyleyeceğim rakamlar çok komik olabilir. Bana aile kazandırdı, camia kazandırdı. Maddi olarak kazandırdıklarını boş verin, manevi olarak bana kazandırdıkları yeterli'.
 <br/>
 <br/>
 Natalia kendini Türk hissediyor
 <br/>
 <br/>
 On bir yaşına kadar piyano dersleri alan Gürcü asıllı Natalia Nasaridze, annesinin isteğiyle piyanoyu bırakıp tenise başlamaya hazırlanırken ağabeyinin bir arkadaşı tarafından ok atmaya götürülmüş. Tekniğini beğenen ısrarcı bir antrenör tarafından da okçuluğa kazandırılmış. Milli Takımımız adına üç Avrupa ve bir dünya rekoruna imza atan Natalia, komünizmin yıkılmasıyla soluğu Türkiye'de almış. İlk teklifi Kastamonu'daki bir kulüp edince eşiyle birlikte Kastamonu'ya yerleşmiş. 'Kendimi bir Türk gibi hissediyorum. Ay Yıldızlı formamın hakkını verebilmek için de elimden geleni yapıyorum. Ailem Gürcistan'da. Şu an dönmeyi düşünmüyorum. Kastamonu'yu ve halkını çok seviyorum, onlar da beni seviyor' diyor.
 <br/>
 <br/>
 20. olunan yıllar geride kaldı
 <br/>
 <br/>
 Evet, Okçuluk Milli Takımı antrenörleri ve sporcuları kendilerini ziyaret etmemizden ve başarılarını kamuoyuna yansıtacak olmamızdan ötürü çok sevindiler. 'Kendi halimize çalışıp, kendi halimize şampiyon oluyorduk. Ne iyi ettiniz de geldiniz' dediler, sporu futboldan ibaret sanan basını eleştirdiler, belden aşağı esprilerle sporu sevdirdiklerini sanan televizyon programcılarına sitemde bulundular. Ama yine de kendi bildikleri yolda, plan ve programlarınca ilerlemeye devam ediyorlar. Önlerinde, bu hafta İstanbul'da gerçekleştirilecek olan Dünya Salon Okçuluk Şampiyonası, İtalya'nın Bari kentinde yapılacak olan Akdeniz Oyunları ve ağustos ayında Kanada'nın Victoria şehrinde düzenlenecek olan Dünya Şampiyonası var. Madalya almaya gidiyoruz deyip yirminci olunan yıllar geride kalmış. Altı yıl öncesine kadar Balkan şampiyonluklarıyla yetinen Milli Takımımız'ın hedefinde dünya ve olimpiyat şampiyonlukları var artık. Bundan da kimsenin şüphesi yok. Akılla ok arasındaki koordinasyon kurulmuş, ok sarının tam ortasına saplanacak, bunu da kimse engelleyemeyecekmiş. Çünkü, ok yaydan çıkmış bir kere.
 <br/>
 <br/>
 OKÇULARIN AĞZINDAN OKÇULUK
 <br/>
 <br/>
 Elif Altınkaynak: Okçuluk, soğukkanlı ve sabırlı olmayı gerektiren stresli bir spor. Sinirlerinize hakim olamazsanız, stresinizi yenemezseniz başarılı olmanız imkansız.
 <br/>
 <br/>
 Zekiye Keskin: Durağan bir spor olduğuna bakmayın. Yayı çektiğiniz anda içinizde fırtınalar kopar. O an beyninizle ok arasında bağlantı kurmayı başarırsanız daha yaydan çıkmadan saplanacağı noktayı bilirsiniz. Okçuluk insan düşüncesini yayla uçurtma sanatı. Konsantrasyon maksimuma çıktığında akıl hedefi tam ortasından vuruyor.
 <br/>
 <br/>
 Elif Ekşi: Okçuluk sabır ister. Bazen 50 metreden hedefi tutturmak için bile en az bir yıl çalışmanız gerekir. Okçuluk bir de stres istemeyen bir spor. Ya stressiz olacaksın, ya da stresle yaşamayı öğreneceksin.
 <br/>
 <br/>
 Cumhur Yavaş: Konsantrasyon ve kasların koordinasyonu çok önemli. Fiziki güçten ziyade beyin gücü etkili. Belki beşyüz metreye ok atabilirsiniz ama hedefin tam ortasından biraz zor vurursunuz.
 <br/>
 <br/>
 Nazif Çağlayan: Okçuluk eroin bağımlılığı gibi birşey. Ben çok bırakmaya çalıştım ama bırakamadım. Bırakan arkadaşlarım var ama onlar da tekrar nasıl başlarızın hesaplarını yapıyorlar. Ok atmadan en fazla iki hafta dayanabilirim. Birinde bir ay ok atmadım, müthiş huzursuz oldum.
 <br/>
 <br/>
 BAYANLAR NİÇİN DAHA BAŞARILI ?
 <br/>
 <br/>
 Bayanlarda Avrupa'nın en iyi okçuluk takımına sahip olan Türkiye, G. Kore ve Litvanya ile birlikte dünyanın en başarılı üç ülkesinden biri. Bayan Okçuluk Milli Takımı, son altı yıldır Balkan ve Grand Prix şampiyonluklarıyla avunmuyor artık. Ferdi olarak Avrupa ve dünya rekorları kıran, dünya sıralamasında 'Bir numara' olan sporcularımız olmasına rağmen hedef, takım halinde şampiyonluklara ulaşmak. Bu da iyi yolda olan Bayan Okçuluk Milli Takımı için uzak bir başarı değil.
 <br/>
 <br/>
 Gelelim bayanların niçin daha başarılı olduklarına. Türk Erkek ve Bayan Milli Takımı, aynı antrenörler tarafından çalıştırılmasına, aynı imkanlara sahip olmalarına rağmen, erkekler Balkan şampiyonluklarını aşamazken, bayanlar dünyayla nasıl boy ölçüşüyor?
 <br/>
 <br/>
 Baş antrenör Mario Codispoti'ye göre bunun sebebi, bayanların işlerini daha ciddiye alması, ayrıntılarda erkeklerden daha dikkatli olmaları. 'Erkek sporcular gelecek kaygısıyla okçuluğu ikinci plana atıyorlar. Bu sadece Türkiye'de değil, bütün dünyada böyle. Çalışmak zorundalar, para kazanmak zorundalar. Bayanlar ise sporu yaşamlarının merkezine koyuyorlar. Kadınlar erkeklere göre daha stressiz'.
 <br/>
 <br/>
 Antrenör Cumhur Yavaş, bayanların neden daha başarılı olduklarını hiç düşünmemiş. Sorumuzu 'Her ne hikmetse' diye cevaplıyor. Erkeklerin bayanlara göre çok geride olduğunun farkında. 'Erkekler üzerindeki çalışmalarımızı yoğunlaştırıp iki üç sene içerisinde aradaki farkı kapatacağız. Bayanlarda olduğu gibi erkeklerde de şampiyonluk için mücadele edeceğiz'.
 <br/>
 <br/>
 Yılların okçusu Elif Ekşi ise bayanların erkeklerden daha stressiz oldukları için başarılı oldukları fikrine katılmıyor. Bayanlar erkeklerden daha stresli aslında, diyor. Ona göre bayanların tecrübeli, erkeklerin yeni olmaları böyle bir sorunun sorulmasına sebep olmuş. 'En tecrübesiz bayan okçu, en tecrübeli erkek okçudan daha tecrübeli. Ben 14, Natalia 13 yıllık okçu mesela. Erkekler daha yeni. Onlar da 10 yıllık okçu olduklarında başarı elde edeceklerdir. Ben inanıyorum'.
 <br/>
 <br/>
 OKMEYDANI'NA ASLA BİNA OLUNMAYA!
 <br/>
 <br/>
 Peygamberimiz Hz. Muhammed (sav) tarafından tavsiye edilen okçuluk, eski Türkler'de de gücün ve becerinin bir simgesiydi. Bugünkü spor kulüplerine benzeyen 'Okçuluk Tekkesi' ve 'Ok Meydanı' gibi ocakların kurulması, Osmanlılar döneminde de okçuluğa ne kadar önem verildiğinin bir işareti. Osmanlılar döneminde okçuluk müsabakaları düzenleniyor, elde edilen dereceler sicil defterine işleniyordu. Fatih Sultan Mehmet'in 'üzerine asla bina olunmaya' diye buyurduğu Okçular Meydanı (bugünkü Okmeydanı semti), Türkler'de gerçek anlamda ilk spor sitesi olarak kabul ediliyor. Osmanlılar döneminde bu sporu yapabilmek için 'kabza', bugünkü adıyla lisans sahibi olmak, lisans alabilmek için de 900 geze ok atmak gerekiyordu. Türkiye'de modern anlamda okçuluk sporu 1937 yılında başlıyor, Okçuluk Federasyonu 1962'de kuruluyor.
 <br/>
 <br/>
 80'li yıllara kadar pek başarı elde edilemeyen okçuluk, 1983 yılında Okçuluk Federasyonu'nun başına Uğur Erdener'in getirilmesiyle hızlı bir yükselişe geçiyor, Balkan şampiyonlukları elde ediliyor. 24 olan lisanslı sporcu sayısı 2000'in üzerine çıkıyor. 1988 yılında, uzun yıllar İtalya ve Fransa Milli Takımları'nı da çalıştıran İtalyan antrenör Mario Codispoti'nin Milli Takım'ın başına getirilmesiyle başarılar Balkanlar'ı aşıp Avrupa'ya ve dünyaya sıçrıyor: 19901994 Avrupa Şampiyonaları'nda ve 1991 Dünya Şampiyonası'nda üçüncülük, 1993 Akdeniz Oyunları'nda ve Antalya'da yapılan 1995 Dünya Şampiyonası'nda ikincilik, bireysel olarak Avrupa ve dünya rekorları, 1996 Atlanta Olimpiyatları'nda bir puanla kaybedilen final ve şampiyonluk, son olarak da Elif Altınkaynak'ın 1996 yılını dünya sıralamasında 'Bir numara' olarak tamamlaması.
 <br/>
</div>


Kaynak: [www.aksiyon.com.tr](http://www.aksiyon.com.tr:80/necati-kola/ok-yaydan-cikti_502341), [web.archive.org (arşiv bağlantısı)](http://web.archive.org/web/20151221223126/http://www.aksiyon.com.tr:80/necati-kola/ok-yaydan-cikti_502341)
