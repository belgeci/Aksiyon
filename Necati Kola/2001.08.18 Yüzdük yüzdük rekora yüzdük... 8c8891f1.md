# Yüzdük yüzdük, rekora yüzdük...

*Necati Kola 2001.08.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçtiğimiz günlerde iki ayrı yüzme şampiyonasında rekorlar arka arkaya kırıldı. Bunlardan biri Japonya'da düzenlenen Dünya Yüzme Şampiyonası, diğeri de İstanbul Ataköy Olimpik Yüzme Havuzu'nda organize edilen Türkiye Yaz Yüzme Birinciliği'ydi
  </font>
 </div>
 <div id="newsText">
  <font class="detail-text">
   Dünya Şampiyonası'nda kırılan rekorların sebepleri belliydi. Yüzücüler çok iyi imkanlarla hazırlanıyor, dalgalanmanın daha az olması için havuzun derinliği 2.2 metreden 3 metreye çıkartılıyor, kasların gerilmemesi ve gevşememesi için suyun sıcaklığı 22.6 olarak ayarlanıyor, havuzun klor oranı üçte bir azaltılıyor, havuz ultraviyole ışınlarıyla temizleniyor ve sporcular Skin Shark (Üzerindeki 'V' şeklindeki girinti ve çıkıntılar nedeniyle köpekbalığı derisi etkisi yapıyor ve sürtünmeyi en aza indiriyor) adı verilen özel mayolarla yüzüyorlardı. Peki, Türkiye'de arka arkaya kırılan 34 rekorun sebepleri nelerdi? Acaba bu rekorlar, üç tarafı denizlerle çevrili olmasına rağmen gelişememekle eleştirilen ülkemiz yüzücülüğünün atağa kalktığını mı gösteriyordu? Bu sorulara cevap aramadan evvel, önceki hafta düzenlenen Türkiye Yaz Yüzme Birinciliği'nde neler olduğuna bir bakalım.
   <br/>
   <br/>
   En fazla rekor bayanlardan
   <br/>
   <br/>
   Ataköy Açık Olimpik Yüzme Havuzu'nda beş gün süren organizasyona on altı kulüpten toplam 948 sporcu katıldı. 12 yaş, 13 yaş, 14 yaş, 1516 yaş gençler, 1718 yaş gençler ve büyükler olmak üzere altı grupta yapılan şampiyonada günde ortalama yedi rekor kırıldı. En fazla rekor kıran yüzücü ise Türkiye Spor Yazarları Derneği (TSYD) sporcusu Cansu Akın oldu. On iki yaşındaki Cansu Akın, ilk rekorunu bayanlar 200 metre sırtüstünde kırdı. Daha sonra bu rekorunu geliştiren Akın, 50 metre serbestte ve 100 metre sırtüstünde olmak üzere iki rekora daha imza attı.
   <br/>
   <br/>
   Şampiyonada en fazla rekor kıran yüzücülerden biri de Rana Banu Nazlı'ydı. 13 yaş grubunda bireysel olarak yarışan Nazlı, ilk rekorunu bayanlar 200 metre kurbağalamada kırdı. Banu Nazlı, ikinci ve üçüncü rekoruna da 100 metre kurbağalamada imza attı. Şampiyonada üç rekora imza atan yüzücülerden biri de Fenerbahçe'den İlkay Dikmen'di. Dikmen, büyük bayanlar 200 metre kurbağalamada ilk rekorunu kırdı. Kurbağalamadaki başarısını 50 metrede de gösteren İlkay Dikmen, 400 metre karışıkta da kendisine ait rekoru yaklaşık olarak altı saniye geliştirdi. Üç rekora imza atan bir başka bayan yüzücü ise İstanbul Yüzme İhtisas Kulübü (İYİK) sporcusu Derya Erke'ydi. Erke, genç bayanlar 100 metre sırtüstünde iki, 50 metre sırtüstünde de bir rekora imza attı.
   <br/>
   <br/>
   Bu sporcuların dışında Poyrazspor'dan Buse Günaydın, Ege Üniversitesi'nden Fatih Kösem, Galatasaray'dan Merve Terzioğlu ve Emre Çelik ikişer; İYİK'ten Ecem Nurkaplan, Fatih Koleji'nden Muzaffer Demirtaş, Trabzonspor'dan Ömer Aslanoğlu, Fenerbahçe'den Cansu Hatipoğlu ve Yaman Oğuz, Edirne DSİ'den Fulya Terzi, Bursa Süheyla Çizakça okulundan Mehmet Kontik, Büyük Kolej'den Başak Oğuz, Galatasaray'dan Arda Işıkaslan, Onur Uras ve Cemre Alkumru da birer rekora imza atarak gelecek için umut verdiler.
   <br/>
   <br/>
   G.SarayF.Bahçe
   <br/>
   <br/>
   rekabeti müthişti
   <br/>
   <br/>
   Türkiye Yaz Yüzme Birinciliği'nde dikkat çeken en önemli nokta, Galatasaray ile Fenerbahçe arasındaki rekabetti. Futboldaki ezeli rekabet, beş yıl önce Fenerbahçe'nin de yüzmeye önem vermesiyle havuza da yansımıştı. Türk sporunun lokomotifi olan iki büyük kulüp arasındaki bu çekişme, hiç şüphesiz ki yüzmenin gelişmesine çok büyük katkıda bulunuyordu. Bu güzel mücadele, seyirciyi de tribünlere çekiyor ve sporcular alkışlarla daha başarılı oluyordu. Geçen dört yılda olduğu gibi bu yıl da Fenerbahçe ile Galatasaray arasında müthiş bir rekabet yaşandı. Dört yıldır rakibini geçemeyen Galatasaray, bu yıl nihayet birincilik kürsüsüne çıkmayı başardı. SarıKırmızılı takım, hem erkeklerde, hem de bayanlarda şampiyonluğu kimseye kaptırmadı. Erkeklerde Galatasaray 266.5 puanla birinci, Fenerbahçe 229 puanla ikinci, Ege Üniversitesi 72 puanla üçüncü; bayanlarda ise Galatasaray 181.5 puanla birinci, Edirne DSİ 161 puanla ikinci, Fenerbahçe de 153 puanla üçüncü oldu. SarıLacivertli takım, genel puan sıralamasında ilk sırayı alamamıştı; ama rekor kırmada ezeli rakibini geride bırakmayı başarmıştı. Şampiyonada Fenerbahçe sekiz, Galatasaray ise altı rekora imza attı. Bu iki kulübümüzün yanı sıra TSYD, İYİK, Ege Üniversitesi ve Edirne DSİ de havuza renk kattı.
   <br/>
   <br/>
   Büyükuncu: Hızlı bir gelişme var
   <br/>
   <br/>
   Şampiyonada büyük erkekler 50 metre serbest, 50 metre kelebek ve 100 metre sırtüstünde birinci olan Galatasaraylı milli yüzücü Derya Büyükuncu, havuzdaki rekorları, gelişmenin bir göstergesi olarak yorumluyor. 'Türk gençleri olarak hepimiz yetenekliyiz. Tesislerimiz gelişiyor, sporcular gelişiyor, sponsorlar destek veriyor... İnşaallah daha iyi olacağız. Türk yüzücülüğünde büyük bir gelişme var. Arkadan beni zorlayacak yüzücüler geliyor. İnşaallah yüzmemiz gelişmeye devam eder. İlgiyle, tesisle, sponsorlukla... Bu yılki yüzme şampiyonası daha profesyonel bir şekilde gerçekleştirildi. Hayatımda gördüğüm en güzel şampiyonaydı. İlk defa sporculara yemek organizasyonu yapıldı, kupalar daha güzeldi, madalyalar daha güzeldi.'
   <br/>
   <br/>
   Yüzüak: Rekabet çok önemli
   <br/>
   <br/>
   Şampiyon Galatasaray'ın antrenörü Yılmaz Yüzüak ise Fenerbahçe ile aralarındaki rekabetin Türk yüzmesinin gelişmesi açısından son derece önemli olduğunu söylüyor. 'Fenerbahçe, dört yıl önce bizim başarılı yüzücülerimizi ve antrenörlerimizi transfer ederek yüzme branşı açtı. Şu anda altyapıya da önem vermeye başladılar. Şampiyonaya her iki kulübün yöneticilerinin gelmesi de çok önemli. Bu arada Trabzonspor da yüzmeye önem vermeye başladı. Beşiktaş da gelirse Türk yüzücülüğü daha iyi yerlere gelir. Bu rekabet sayesinde daha iyi tesislere, daha iyi imkanlara kavuşuruz.'
   <br/>
   <br/>
   Toygarlı: Altyapımız çok iyi
   <br/>
   <br/>
   1999 yılında İstanbul Ataköy'de düzenlenen Avrupa Yüzme Şampiyonası'nın oldukça önemli olduğunun altını çizen Yüzme Federasyonu Başkanı Haluk Toygarlı da altyapıdaki gelişmeye dikkat çekiyor. 'İki yıl önce ülkemizde düzenlediğimiz Avrupa Yüzme Şampiyonası sayesinde İstanbul modern bir tesis, sporcularımız da tecrübe kazandı. Fenerbahçe ile Galatasaray arasındaki rekabet de oldukça önemli. Ben, kırılan 34 Türkiye rekorunu kesinlikle tesadüf olarak yorumlamıyorum. Bu rekorların çoğunun yaş gruplarında kırılması oldukça önemli. Biz bu çocukları olimpik aday olarak belirleyip dünya standartlarında yüzücü yapmak için çalışmalara başladık. Yüzmenin dışında atlamaya da önem veriyoruz. Önümüzdeki yıl yapılacak olan şampiyonada atlama yarışmaları da yapılacak. Kısacası, kesinlikle doğru yolda olduğumuza inanıyorum.'
   <br/>
   <br/>
   Email: kolaca@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-7719-yuzduk-yuzduk-rekora-yuzduk.html), [web.archive.org (arşiv bağlantısı)](http://web.archive.org/web/20140416082024/http://www.aksiyon.com.tr:80/aksiyon/haber-7719-yuzduk-yuzduk-rekora-yuzduk.html)
