# Hülle, mal, prensipte anlaşmak, yuvaya dönmek...

*Necati Kola 2001.07.14*

<div>
 <p class="baslik">
  Transfer terminolojisi
 </p>
 <p class="spot">
  Futbol tarihinin en ilginç ve  en ucuz transferi bu sezon  gerçekleşti. Hülle, FIFA'nın bonservis bedellerini  kaldıracağını  açıklamasından sonra  kavram olarak fıkıh  terminolojisinden futbol  terminolojisine transfer oldu.  Futbolun bu transfere bir  kuruş dahi ödemeyeceği  öğrenildi. Hülle, 'Futbol  terminolojisi benimle daha da güçlendi' dedi.
 </p>
 <p class="metin">
 </p>
 <img border="0" src="/web/20020425040206im_/http://www.aksiyon.com.tr/2001/345/resimler/hulle.jpg"/>
 <p class="metin">
  Hukukun, tıbbın, siyasetin kendine özgü bir dili olduğu gibi, futbolun da kendine has bir dili var. Bu dil, futbol sezonunun dönemlerine göre çeşitlilik arz ediyor. Şu anda sezonun en hareketli günlerinin yaşandığı bir dönemdeyiz ve kullanılan cümle ve terimler pek tabii ki transferlerle ilgili. Biz de transfer döneminde en fazla kullanılan cümle ve terimleri mercek altına aldık.
 </p>
 <p class="metin">
  139 trilyonluk pazar: Bu rakam her geçen yıl artarak değişir. Sözleşmesi biten futbolcuların bonservis bedellerinin belirlenmesiyle ortaya çıkan toplam rakamdır. Gazeteler, futbolun ne kadar büyük bir sektör olduğunu göstermek için bu rakamları yaklaşık olarak toplarlar ve manşetlerini atarlar. Bu toplam rakam, gazeteden gazeteye değişse de önemli olan futbol pazarında dönen paranın ne kadar büyük olduğunun okuyucuya aktarılmasıdır.
 </p>
 <p class="metin">
  Üç büyükler talip: Transfer sezonu, bonservis bedellerinin açıklanmasından sonra 'Falan futbolcuya üç büyükler talip' şeklindeki başlıklarla başlar. Ligin bitmesinin ardından bir anda boşluğa düşen gazeteler, hem sayfaları doldurmak, hem de taraftarları yeni bir heyecana sürüklemek için Anadolu takımlarında biraz sivrilen futbolcularla ilgili bu tür haberler yaparlar ve mutlaka üç büyüklerden birinin dikkatini çekerler.
 </p>
 <p class="metin">
  Prensipte anlaştık: Gazetelerde transfer haberleri çıkan futbolculara büyük kulüplerden biri talip olmuş ve İstanbul takımlarından birinde oynamak için can atan bu futbolcu da bütün şartları kabul etmiştir. Yani, prensipte anlaşılmıştır. İş, bu futbolcunun bonservisini çelik kasasında saklayan kulüp başkanıyla anlaşmaya kalmıştır.
 </p>
 <p class="metin">
  Satmayı düşünmüyoruz: Başkan, aslında satmayı düşünüyordur ama İstanbul takımının ısrarını gördükçe iştahı kabarıyor ve fiyatı artırmak için bu cümleyi sarf ediyordur. Zaten, borçlardan kurtulmak için satmaktan başka çaresi yoktur ve en önemli gelir kaynağı İstanbul takımlarına satacağı futbolcudur.
 </p>
 <p class="metin">
  Hülle: İslam dinine göre kocasından üç kez boşanan bir kadının tekrar eski kocasıyla evlenebilmesi için bir başka erkekle evlenmesi gerekliliğine denen hülle, bu yılki transfer döneminde cümle içinde en fazla kullanılan kelime oldu. Galatasaray, Gençlerbirliği'nden Ümit Karan'ı; Fenerbahçe, Gaziantepspor'dan Hakan Bayraktar'ı; Beşiktaş da Samsunsporlu İlhan ve Tümer'i bonservis bedeli ödemeden transfer etmek için hülle yolunu, yani önce Avrupa'dan bir takıma transfer edip oradan da kendi kadrosuna dahil etmeyi tercih edince gazetelerin manşetlerini günlerce bu kelime işgal etti. Futbol Federasyonu hülleyi engellemek isteyince, yani sözleşmesi biten oyuncuların sözleşmelerini otomatik olarak uzatan peylerin yatırılma tarihini 10 Temmuz'dan 5 Temmuz'a kaydırınca işler karıştı. Yukarıda ismi geçen futbolcuların kulüpleri peyleri 5 Temmuz'da yatırdılar ve otomatik olarak sözleşmeleri bir yıl uzadı. Aynı gün Arjantin'de toplanan FIFA da sözleşmesi biten 23 yaşından büyük futbolcuların 1 Eylül'den itibaren bedelsiz olarak istedikleri kulübe gidebileceğini açıklamasıyla durum iyice arap saçına döndü. Acaba, hülleci futbolcular eski kulüplerine mi döneceklerdi, Avrupa'da anlaştıkları kulüpte birkaç ay top oynadıktan sonra mı üç büyüklerin formalarını giyeceklerdi, yoksa üç büyüklerde ancak bir yıl sonra mı oynayabileceklerdi?
 </p>
 <p class="metin">
  Mal: Transfer döneminde en fazla kullanılan kelimelerden biri de budur. Yöneticiler, futbolcularını 'Mal' olarak nitelendirirler. Mesela, bu kelimeyi Trabzonspor Başkanı Özkan Sümer cümle içinde şöyle kullandı: 'Oktay bizim malımız. Ama biz ondan sporcu olarak değil, ekonomik olarak yararlanmak istiyoruz'. Mal olarak nitelenmeye çoğu zaman futbolculardan bir tepki gelmez. Hatta onlar da kulüplerinin malı olduklarını zaman zaman telaffuz ederler. Bu kelimeye son günlerde bir tepki geldi. Bu tepkiyi gösteren ise hülle yoluyla Galatasaray'da forma giymek isteyen Gençlerbirliğili Ümit Karan'dı. Şöyle diyordu Karan: 'Bu sistem çok yanlış. Düşünsenize, mal gibi alınıp satılıyorsunuz ve size fikriniz sorulmak istenmiyor. Bu, başta insan haklarına aykırı. Avrupa kulüpleri artık insan ticareti yaparak değil, kendilerine bir sürü ekstra kaynak yaratarak para kazanıyorlar'.
 </p>
 <p class="metin">
  Anlayış bekliyorum: Anadolu kulüplerinde yıldızı yeni parlamış bir futbolcu, İstanbul takımlarından biriyle prensipte anlaşmıştır. Ama bir engel vardır. Bu futbolcunun lisansını çelik kasasında saklayan başkan, yüksek fiyat istemektedir. Bu fiyatı istemekte kendine göre de haklıdır. Çünkü, kendisi satmak istememekte, büyük takımlar ise zorla almak istemektedir. Öyleyse, fiyatı belirleyecek olan kendisidir. İstanbul takımı bu futbolcuyu bu fiyata isterse alır, istemezse almaz. Bu arada, yıldız adayı futbolcumuz bir an evvel İstanbul'a gitmek için can atmakta ve adeta yalvarmaktadır: 'Başkanımdan anlayış bekliyorum'.
 </p>
 <p class="metin">
  Her oyuncunun rüyası bu formayı giymektir: Başkan gerekli anlayışı göstermiş ve futbolcu İstanbul hayaline kavuşmuştur. Ağzından dökülen ilk cümle bu olur. Bu cümleyi sadece bizim futbolcularımız değil, Fiorentina'dan Fatih Terim'in Milan'ına transfer olan Rui Costa da kurabilir. 'Sacchili Milan'a bakarak büyüdüm ve her zaman bu formayı üzerimde taşımayı umdum. Milan'da olmaktan gururluyum'.
 </p>
 <p class="metin">
  Çocukluk hayallerimdi: Başkanın gerekli anlayışı gösterdiği futbolcu, yeni takımına çok şey borçlu olduğunu düşünür ve 'Her oyuncunun rüyası bu formayı giymektir' cümlesinin yerine zaman zaman bu iki kelimeyi de telaffuz edebilir. Bu sözlerdeki amaç, yeni takımını ne kadar çok sevdiğini belli etmektir.
 </p>
 <p class="metin">
  Dedem de bu takımı tutuyordu: Yıldız adayı futbolcu, Galatasaray'a imza attıysa 'Dedem de Galatasaray'lıydı', Fenerbahçe'ye imza attıysa 'Babam da Fenerbahçe'liydi', Beşiktaş'a imza attıysa 'Annem de Beşiktaşlı'ydı' gibi demeçler vererek paranın önemli olmadığını vurgulamaya ve taraftarın sevgisini kazanmaya çalışır. Mesela, Sergen Yalçın... Fenerbahçe'ye kiralık olarak imza atarken 'Çocukken Fenerbahçe'yi tutuyordum' dedi. Bu sözler aslında 'Artık Fenerbahçe'yi tutmuyorum' anlamına geliyordu ama taraftar her nasılsa onu bağrına bastı. Sarı— Kırmızılı takıma hülle yoluyla transfer olmaya çalışan Ümit Karan ise çocukluğunda da, şimdi de Galatasaraylı olduğunu söyledi. 'Ben tipik bir gurbetçi çocuğuyum. Orada gözümüzü Galatasaray'la açtık. Diğer takımlar Edirne dışına çıktıklarında fark yerken, Galatasaray Şampiyon Kulüpler Kupası'nda yarı final oynamıştı. Bu, Almanlar'a karşı göğsümüzü kabartmıştı. Bu formayı sırtıma daha yeni geçirdim ama inanın kırk yıllık Galatasaraylı gibiyim'.
 </p>
 <p class="metin">
  Resmi sözleşme imzaladı: Prensipte anlaşılan fakat ortaya çıkan çeşitli problemlerden dolayı bir türlü imzaya dökülemeyen transfer, resmi olarak gerçekleşince gazeteler bu başlığı atar. Bu transferin gerçekleşmesine ise en çok o takımın muhabirleri sevinir. Artık bu futbolcunun peşinden koşmayacaklardır çünkü.
 </p>
 <p class="metin">
  Fedekarlıkta bulunduk: Fiyatta anlaşmak için yapılan epey bir görüşmenin ardından nihayet resmi sözleşme imzalandığında yönetici de, futbolcu da 'Fedekarlıkta bulunduk' der. Bu iki kelime, futbolcuya imza attırmak için kapalı kapılar ardında tehditte bulunan yöneticiyi de, başka takıma gidiyorum deyip fiyat artıran futbolcuyu da taraftar nezdinde yüceltir. Çünkü, fedekarlıkta(!) bulunmak çok önemli bir şeydir.
 </p>
 <p class="metin">
  Sonuçta ben profesyonelim: Bir yıldız futbolcu aldığı parayla gündeme geldiğinde bu sözü söyler. Bazıları bu sözlere şöyle devam ederler: 'Ailemin geleceğini düşündüm', 'Sonuçta biz sağlıklı yaşam için spor yapmıyoruz', 'Elbette bizim için önemli olan para'.
 </p>
 <p class="metin">
  Bomba transfer: Büyük takımlara transfer olan futbolcular için basın bu başlığı kullanır. Amaç, okuyucunun dikkatini bu futbolcuya çekmek ve tiraj kazanmaktır. Bu futbolcunun bomba ya da bomba(!) olacağını zaman gösterecektir. Geçmiş yıllardaki örnekler göstermiştir ki bu futbolcunun bomba(!) transfer olma ihtimali yüksektir. Çünkü o, küçük takım için büyük, büyük takım için de vasat bir futbolcudur.
 </p>
 <p class="metin">
  Transferimle menejerim ilgileniyor: Tutmadık takım bırakmadıktan sonra işi arap saçına dönen ve alacaklarını alamadığı gerekçesiyle FIFA'lık olan futbolcu, basın mensuplarının yoğun sorularının ardından bu cümleyi telaffuz eder. Çünkü, kendi geleceğinin nasıl olacağını kendisi de hakikaten bilmemektedir.
 </p>
 <p class="metin">
  Yuvaya döndüm: Prensipte anlaşıp, başkandan anlayış bekleyip, resmi sözleşmeyi imzalayıp, 'Çocukluğumdan beri bu takımı tutuyordum' deyip, artık yeni kulübünün malı olduğunu kabullenip bomba transfer olarak sezona başlayan, ancak bomba(!) transfer olup tekrar geldiği kulübe dönmek zorunda kalan futbolcunun ağzından işte bu iki kelime dökülür.
 </p>
 <br/>
 <center>
  <a class="anaorta" href="http://web.archive.org/web/20020425040206/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/345/spor/1.htm), [web.archive.org (arşiv bağlantısı)](http://web.archive.org/web/20020425040206/http://www.aksiyon.com.tr:80/2001/345/spor/1.htm)
