# Fener Cumhuriyeti'nde seçim zamanı

*Necati Kola 1998.01.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'nin en fazla taraftarına sahip olduklarını iddia eden (G.Saray'lıların arada bir çıkardıkları mırıltıdan başka nedense buna pek itiraz eden de yok)
  </font>
 </div>
 <div id="newsText">
  <font class="detail-text">
   ve medyanın gündeminden hiç düşmeyen Fenerbahçe ile yönetim biçimi, çektiği sıkıntılar, verdiği mücadeleler, iktidar muhalefet çekişmeleri yönünden Türkiye Cumhuriyeti bire bir benzerlikler arz ediyor. Fenerbahçe Cumhuriyeti olarak anılmasının nedenleri de bu benzerlikler.
   <br/>
   <br/>
   Türkiye Cumhuriyeti ile Fenerbahçe Cumhuriyeti arasındaki benzerliklerin temeli Kurtuluş Savaşı yıllarında atılıyor. Bir taraftan Türk Birlikleri, İşgal Kuvvetleri'yle cephede savaşırken; bir taraftan da Fenerbahçe, İşgal Kuvvetleri'yle sahada mücadele ediyor. 24 Kasım 1918 tarihinde İstanbul Taksim Stadı'nda yapılan maçta Fenerbahçe, Fransız İşgal Kuvvetleri'ni 31 yenince Türk Birlikleri büyük moral kazanıyor, Taksim Meydanı 'Yaşa Fenerbahçe' sesleriyle inliyor. Atatürk'ün Fenerbahçe'yi tutmasının asıl nedeni de bu galibiyet.
   <br/>
   <br/>
   Fenerbahçeli olmak resmi gelenek
   <br/>
   <br/>
   Atatürk'ün Fenerbahçeli olmasından sonra devlet büyüklerinin Fenerbahçe'yi tutmaları yaygınlaşıyor, kulübe üye olmaları bir bakıma resmi gelenek haline geliyor. Bir taraftan paşalar, generaller, milletvekilleri, başbakanlar kulübe üye olurken, bir taraftan da Fenerbahçe devletleşiyor. Öyle ki Rüştü Saracoğlu, 1934 1950 yılları arasında, hem Fenerbahçe Cumhuriyeti Başkanlığı'nı, hem de Türkiye Cumhuriyeti Başbakanlığı'nı aynı anda yürütüyor. Günümüzde Fenerbahçe'ye üye olan asker ve siyasiler ise şöyle: Kenan Evren (Eski Cumhurbaşkanı), İsmail Hakkı Karadayı (Genelkurmay Başkanı), Hüseyin Kıvrıkoğlu (Kara Kuvvetleri Komutanı), İlhan Kılıç (Hava Kuvvetleri Komutanı), Salim Dervişoğlu (Deniz Kuvvetleri Komutanı), milletvekilleri İsmet Sezgin, Yıldırım Aktuna, Nahit Menteşe, İsmet Atilla, Cengiz Altınkaya, Ufuk Söylemez, Yaman Törüner, Cavit Çağlar, Ersin Taranoğlu... Ve Ali Şen, Ankara'ya gittiği zaman askerlerce ve siyasilerce devlet başkanı edasıyla karşılanıyor.
   <br/>
   <br/>
   Türkiye Cumhuriyeti ile Fenerbahçe Cumhuriyeti arasındaki ortak noktalar asker ve siyasilerle sınırlı değil. Her ikisinin yönetiminde de halk ve taraftar değil, sermaye sahipleri etkili. İktidarmuhalefet çekişmeleri; gerçekleşmeyen vaatler; borçlar; özelleştirmede ve şirketleşmede başarılı olamama; milletvekili ve futbolcu transferleri; milletvekilliğini kullanarak kulübe üye olmalar, kulübü kullanarak milletvekili seçilmeler; Avrupa kupalarında bir türlü başarılı olamama, Avrupa Birliği'ne bir türlü girememe; 'Vatan millet Sakarya', 'Kulüp taraftar Kanarya' edebiyatı; çeşitli ideolojiler; gruplar ve partiler; muhtıralar, yönetime el koymalar; Cumbaba ve Ali Baba, TC ile FC'nin diğer benzer yanları.
   <br/>
   <br/>
   Seyredin gümbürtüyü
   <br/>
   <br/>
   Muhalefetin mayısta istemesine rağmen 7 Şubat'ta yapılacak olan Fenerbahçe Olağan Kongresi'nin yaklaştığı şu günlerde gruplar arasındaki iktidar muhalefet kavgaları, seçim meydanlarını aratmayacak cinsten. Ali Şen, geçen hafta başkan adaylarını grupların değil, kendisinin seçeceğini söyleyince gümbürtü koptu. Bir kısım medyanın manşetten destekleyerek verdiği Ali Şen'in bu sözleri, Cumhurbaşkanı Süleyman Demirel'in 28 Şubat sürecinden sonra sarfettiği 'Hükümeti kurma görevini ben istediğime veririm. Seyredin bundan sonraki gümbürtüyü' sözlerine benziyor. Ali Şen, başta Birleşik Grup Derneği Başkanı Muhittin Bulgurlu ve Kadıköy Grubu Başkanı Kazım Bayülken olmak üzere grup liderlerine çatarak şunları söyledi: 'Fenerbahçe'de başkan adaylarını gruplar değil ben seçerim. Eğer Bulgurlu ve Bayülken bir aday ortaya çıkarırlarsa muhalefet şerhini koyarım. Göreve gelirken, Fenerbahçe'ye el koymak için geliyorum, demiştim. O el yine kulüpte kalacaktır. Kimsenin kuşkusu olmasın'. Ali Şen'in aday olarak Vefa Küçük'ü destekleyeceği tahmin ediliyor. Vefa Küçük, adaylığı kabul ederse Mesut Yılmaz rolünü üstlenecek gibi.
   <br/>
   <br/>
   Elimde belgeler var açıklarım haa...
   <br/>
   <br/>
   Ali Şen'in yukarıdaki sözleri Birleşik Grup Derneği Başkanı Muhittin Bulgurlu'yu çileden çıkardı. Bulgurlu 'Bu adam iyice şaşırmış. Kafayı üşütmüş. Ali Şen bir üst kurul değildir. O da kim oluyor? Elimde Ali Şen'in çifte sabıkalı olduğunu gösteren belgeler var. Bu kişi, Dernekler Kanunu'na göre bir derneğe üye olamaz. Fenerbahçe tüzüğüne göre de olamaz. Ancak o, bunu saklayıp üye olmuş. Şu anda başkan olarak attığı imzalar bile geçersizdir. Kulübe zarar gelmesin diye bugüne kadar üzerine gitmedik. Artık yeter. Kendisi komisyoncudur' deyiverdi.
   <br/>
   <br/>
   Şubattaki kongrede 19 grubun 5 binden fazla üyesi oy kullanacak. Bu gruplardan en güçlü olanları; Kazım Bayülken liderliğindeki Kadıköy Grubu, Aziz Yılmaz liderliğindeki Birleşik Grup ve Muhittin Bulgurlu başkanlığındaki Birleşik Grup Derneği. Kadıköy Grubu adaylık için Güven Sazak ve Aziz Yıldırım'ı ikna etmeye çalışıyor. Birleşik Grup Derneği'nin adayı ise kabul etmesi halinde Aziz Yıldırım olacak. Birleşik Grup ise son ana kadar beklemeyi tercih edecek. Ömer Çavuşoğlu ise Kadıköy Grubu'nu ikiye bölebilir. Bu isimlerin yanısıra Vefa Küçük ve Cavit Çağlar da adaylığını koyabilir.
   <br/>
   <br/>
   Evet, Ali Şen giderayak üç yıllık icraatı boyunca başarılı olduğunu savunuyor. Ali Şen'e göre başarı, Şenes Erzik'in Futbol Federasyonu başkanlığından istifa etmesi; Oğuz, Aykut ve Bülent'in takımdan uzaklaştırılması; on kupa vaadine rağmen bir TSYD Kupası, bir de lig şampiyonluğunun kazanılması ve gazete manşetlerinin hergün işgal edilmesi... Başarılarına o kadar güveniyor ki 'Halefimi ben belirleyeceğim' diyor Şen. Bakalım, kongrede kimin dediği olacak?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5EA4E0CB27CA260CB8B4666B1A0DE01E?newsId=3398), [web.archive.org (arşiv bağlantısı)](http://web.archive.org/web/20121003053832/http://www.aksiyon.com.tr:80/aksiyon/newsDetail_getNewsById.action;jsessionid=5EA4E0CB27CA260CB8B4666B1A0DE01E?newsId=3398)
