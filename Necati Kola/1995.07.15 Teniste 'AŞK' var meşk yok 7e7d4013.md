# Teniste 'AŞK' var meşk yok

*Necati Kola 1995.07.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'de seyircisiz oynanmaya mahkum bir spor tenis. Kimilerine göre sosyete sporu, kimilerine göre zengin sporu, kimilerine göre de zevksiz, heyecansız... Tenis kortları; bu yüzden zengin semtlerde, bu yüzden beş yıldızlı otellerin bahçelerinde ve bu yüzden tribünsüz herhalde.
  </font>
 </div>
 <div id="newsText">
  <font class="detail-text">
   Halbuki tenisi her kesime sevdirmeye çalışan ve herkese açık olan bir kulüp var Istanbul'da: Tenis Eskrim ve Dağcılık Kulübü. Kapalı ve açık kortlarıyla, yaz kış hizmet vermeye çalışıyor hiç durmaksızın. Bir de Avrupa standartlarında büyük bir kortu var bu kulübün, hem de 2 bin 500 kişilik tribünü olan. Bu kulüp, yetiştirdiği oyuncularla Milli Takım'ın beynini oluşturuyor; geleceğin tenisçilerini yetiştirmek için de, çok düşük bir ücretle kurslar düzenliyor miniklere.
   <br/>
   <br/>
   TED Tenis Tesisleri'nin Avrupa standartlarında olması ve yeterince kullanılamaması nedeniyle; hem bu tesislere canlılık gelsin, hem de tenis Türk halkı tarafından sevilsin diye 'AŞK' (Avrupa Şampiyon Kulüpler) Tenis Turnuvası, Türkiye'ye verildi. TEB'in sponsorluğunu üstlendiği turnuvanın teknik olarak hiçbir eksikliği yoktu. Avrupa'nın en iyi 12 takımının iştirak ettiği turnuva, gayet çekişmeli ve heyecanlı maçlara sahne oldu. Bu çekişmeli ve heyecanlı maçların bir eksikliği vardı hem de en önemli eksikliği; seyirciler... Yani kortlarda 'aşk' vardı ama tribünlerde 'aşk'a gelecek, meşk edecek seyirci yoktu. Bu turnuva, şu ana kadar Türkiye'de gerçekleşmiş en büyük organizasyonlardan biri olmasına ve sırf halk tenise ısınsın, tenisi sevsin diye Türkiye'ye verilmesine rağmen tenis, yine seyircisiz, yine ilgisiz, yine yalnızdı. Birgün dolacağı ümit edilerek yapılan tribünler, tenisçilerin her topa vuruşlarında çıkardıkları 'ıhh!' sesleri arasında, dolacağı günleri hesap ediyordu adeta.
   <br/>
   <br/>
   Tribünler boştu boş olmasına ama, yine de turnuva gerçekleşti, sevinenler oldu, üzülenler oldu... Turnuvaya Avrupa'nın ünlü raketleri renk kattı: Olivier Delaitre, Gian Lucca Pozzi, Frederik Fetterlein... Türkiye'yi temsil eden Ankara Tenis Kulübü ve Istanbul TED Kulübü, ilk turu maç yapmadan geçtiler ve direkt olarak çeyrek finalde mücadele ettiler. Ankara Tenis Kulübü, Belçika şampiyonu Diest'e 70 yenilerek elenirken; TED Sloven Ljubljana'yı yenerek yarı finale yükseldi. Diğer çeyrek final karşılaşmasında, Danimarka şampiyonu Lyngbi ile Fransız Patton Rennes takımı karşı karşıya geldi. Oldukça çekişmeli geçen karşılaşmalardan sonra Patton Rennes, Lyngbi'yi 52 mağlup ederek TED önüne çıktı. Patton Rennes TED'i 61 yenerken, Erkangil Oral çiftinin Pham Raynard çiftine karşı aldıkları 20'lık galibiyet, otoritelerce takdirle karşılandı. TED, bu mağlubiyetle turnuvaya veda ederken, Patton Rennes de finale yükseldi. Diğer yarı final maçında ise Italyan Bolzano ile Belçikalı Diest karşı karşıya geldi. Bu maç belki de turnuvanın en heyecanlı maçıydı ve kazanan taraf da 43'lük skorla Diest'ti. Finalde de Fransız Patton Rennes, Belçikalı Diest'i yenerek kupanın sahibi oldu. Turnuva boyunca korkulan birşey vardı: Yağmur... Korkulan  şey başa gelmedi, turnuvanın bitimiyle birlikte yağmur başladı ve Istanbul'u sel götürdü.
   <br/>
   <br/>
   <br/>
   <br/>
   ISTANBUL'DA 'AŞK', WIMBLEDON'DA HEM AŞK HEM MEŞK
   <br/>
   <br/>
   <br/>
   <br/>
   Istanbul'da sel suyu götüredursun, Wimbledon'da da tenis rüzgarları esiyordu aynı günlerde. Hatta her iki turnuvanın finalleri bile aynı gün yapıldı. AŞK Turnuvası'ndan kimsenin haberi yokken, Wimbledon'daki karşılaşmalar TRT3'ten naklen yayınlanıyordu; Wimbledon'daki tribünler tıklım tıklım dolarken, AŞK Turnuvası'nda meşk yoktu; Wimbledon'da servis atılırken seyirciden çıt çıkmazken, Istanbul'daki boş tribünlerden de hiç ses çıkmıyordu; Wimbledon'da güzel hareketler alkışlanırken, Istanbul'daki güzelliklerin farkına varabilecek bir seyirci bile yoktu. AŞK (Avrupa Şampiyon Kulüpler) Turnuvası Istanbul'da organize edilirken, esas 'Tenis Aşkı' Wimbledon'da bulunuyordu. Her ne kadar Istanbul'daki AŞK'ta meşk olmasa da, aşkın olduğu yerde meşk de oluyor, Wimbledon tribünleri seyirciyle doluyor, oyuncular daha güzel oyunlar sergiliyorlar, herkes de bundan söz ediyordu. Türk basını hâlâ futbolla meşgul oladursun, dünya bununla yatıp bununla kalkıyordu. Amerikalı Pete Sampras, Alman Boris Becker'i 2 saat 28 dakika süren süper final maçı sonrasında 31 yenerek Wimbledon'da üç kez arka arkaya şampiyon oldu. Wimbledon'da aşkın, meşkin yanında para da vardı tabii. Sampras, bu şampiyonluğu ile 580 bin dolarlık (yaklaşık 25 milyar) ödülün de sahibi oluyor; başarısını bir bakıma seyirciye borçlu olduğunu düşünerek herhalde, şapkasını ve havlusunu tribünlere atıyordu.
   <br/>
   <br/>
   Futbol maçları için gittiği stadlarda bol küfürlü müsabakalar seyreden seyircilerimizin, tenis gibi daha ağırbaşlı sporlara da alışması ve sportmence gerçekleştirilen maçları  seyretmesi elbette ki gençlerimiz için çok faydalı olacaktır.	Bunun gerçekleşmesi için illa ki ünlü raketlerin gelmesi gerekiyorsa, bunun yollarına başvurulmalı, Istanbul da ikinci Wimbledon olmalı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-201-teniste-ask-var-mesk-yok.html), [web.archive.org (arşiv bağlantısı)](http://web.archive.org/web/20121228102103/http://www.aksiyon.com.tr:80/aksiyon/haber-201-teniste-ask-var-mesk-yok.html)
