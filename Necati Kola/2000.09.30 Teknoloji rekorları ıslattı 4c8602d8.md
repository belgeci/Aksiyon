# Teknoloji rekorları ıslattı

*Necati Kola 2000.09.30*

<div>
 <p class="spot">
  Rekor kırmak gittikçe zorlaşıyor. Sydney'de bunu açıkça gördük. Atletizmde hiç dünya rekoru kırılamazken maraton, bisiklet, atıcılık ve halterdeki birkaç rekor da fazla dikkat çekmedi. En fazla rekor ise teknolojinin en fazla kullanıldığı yüzmede elde edildi
 </p>
 <p class="metin">
  Bir asrı aşkındır yapılagelen modern olimpiyat oyunlarının sloganı şu: 'Daha hızlı, daha yüksek, daha güçlü'. Nasıl ve nereye kadar peki? Salt fiziki gücün yetersiz kalmaya başladığı günümüzde öyle görünüyor ki teknoloji devreye girdikçe, Uluslararası Olimpiyat Komitesi de bunlara izin verdikçe rekorlar salise salise, santim santim ve gram gram gelişmeye devam edecek. Sydney Olimpiyat Oyunları'nda bunu bariz bir şekilde gördük. Uluslararası Olimpiyat Komitesi, çok sıkı bir doping kontrolü uygulayarak sporculara göz açtırmadı ancak rekorları alt üst etmeleri için onların teknolojiden ve bilimden yararlanmalarına izin verdi. Nitekim en fazla rekor, teknoloji ve bilimi en fazla kullanan yüzmede kırıldı.
 </p>
 <p class="baslik">
  Herşey rekor için
 </p>
 <p class="metin">
  Yüzme; teknoloji ve bilimden nasıl faydalandı peki? Birincisi kulvar ipleri, suyun dalgalanmasını önleyip diğer kulvarı etkilemeyecek şekilde özel olarak imal edildi. İkincisi, standardı 2.2 metre olan olimpik havuzun derinliği, yüzücülerin hızını daha az kesmesi için 3 metreye çıkartıldı. Üçüncüsü, havuz suyunun sıcaklığı 22.6 olarak ayarlandı. Uzmanlara göre suyun daha soğuk olması kasları geriyor, daha sıcak olması ise gevşetiyor. Dördüncüsü, suyun klor oranı standardın üçte birine indirildi, su ultra—viole ışınlarıyla temizlendi. Beşincisi, su, bir dizi tanklarda dinlendirildikten sonra havuza ulaştırıldı. Altıncısı, yüzücüler için özel olarak üretilen ve Skin Shark adı verilen mayolara izin verildi. Bu mayolar, üzerindeki 'V' şeklindeki girinti ve çıkıntılar nedeniyle köpekbalığı derisi etkisi yapıyor ve sürtünmeyi en aza indiriyor. Bunlara bir de ABD'li yüzücülerle Avustralyalı yüzücülerin restleşmeleri eklenince rekorlar arka arkaya gelmeye başladı.
 </p>
 <p class="baslik">
  Bruijn altınları topladı
 </p>
 <p class="metin">
  Sydney'de havuzun en başarılı sporcularından biri Hollandalı bayan yüzücü Inge De Bruijn'di. Geçen yıl İstanbul'da düzenlenen Avrupa Yüzme Şampiyonası'nda elde ettiği başarılardan dolayı yakından tanıdığımız Bruijn, Sydney'deki yarışmalara hızlı başladı. Hollandalı yüzücü, bayanlar 100 metre kelebek seçmelerinde 57.60'lık derecesiyle olimpiyat rekoru kırdı. Bruijn, daha sonra bu derecesini geliştirerek 56.61 ile dünya rekoruna imza attı. Bu yıl içinde aynı mesafede üçüncü dünya rekorunu kıran Bruijn, daha önce kendisine ait olan rekorunu da saniyenin yüzde üçü kadar geliştirmiş oldu. Skin Shark mayosuyla coştukça coşan Bruijn, 100 metre serbestte de 53.77 ile rekor kırdı. 53.80 olan eski rekor yine Bruijn'e aitti. Ünlü yüzücü bu rekoru dört ay önce kırmıştı. Inge De Bruijn'e bu başarılar az gelmiş olacak ki 50 metre serbestte de yarıştı ve 24.13'lük derecesiyle bir dünya rekoruna daha imza attı. Eski rekor, 24.39 ile yine kendisine aitti.
 </p>
 <p class="baslik">
  Havuza Hoogenband damgası
 </p>
 <p class="metin">
  Pieter Van Den Hoogenband da vatandaşı Inge De Bruijn gibi havuzu rakiplerine dar etti.
 </p>
 <p class="metin">
  Geçen yıl İstanbul'da yapılan Avrupa Yüzme Şampiyonası'nın yıldızı Hollandalı Hoogenband, erkekler 200 metre serbest yarı finalinde 1.45.35'lik derecesiyle dünya rekoruna imza attı. Eski rekor, 1.45.51 ile Avustralyalı şampiyon yüzücü Ian Thorpe'ye aitti. Hollandalı yüzücü, finalde de aynı dereceyi tekrarladı ve altın madalyaya ulaştı. Hoogenband bir rekorla yetinmedi. 100 metre serbestte 47.84'lük derecesiyle bir dünya rekoruna daha ulaştı. Bu dalda eski rekor, oyunların ilk gününde Avustralyalı Michael Klim tarafından 48.16 ile 4x100 metre serbest bayrak final yarışı sırasında elde edilmişti. Ünlü yüzücü Hoogenband 50 metre serbestte ise Amerikalı rakiplerinin gerisinde kalarak bronz madalyayla yetindi.
 </p>
 <p class="baslik">
  Thorpe, Avustralya'nın gururu
 </p>
 <p class="metin">
  Rekorlara imza atanlar sadece Hollandalı yüzücüler değildi. Ev sahibi Avustralya'nın şampiyon yüzücüsü Ian Thorpe de biri olimpiyat, ikisi dünya olmak üzere üç rekora imza attı. Thorpe'nin ilk rekoru, erkekler 4x100 metre serbest yarışlarında geldi. 100 metreyi 48.16 ile yüzen Thorpe, hem dünya rekoruna imza attı, hem de Avustralya'nın takım halinde şampiyon olmasını sağladı. Thorpe, ikinci rekorunu erkekler 400 metre serbest yarı finalinde elde etti. Bu mesafeyi 3.44.65'le tamamlayan Avustralyalı yüzücü, olimpiyat rekorunun sahibi oldu. Tohorpe, final yarışmalarında bu derecesini daha da geliştirdi ve 3.40.59 ile dünya rekoru kırdı.
 </p>
 <p class="metin">
  Sydney'de rekorlara imza atanlar sadece bu sporcular değildi. Ukraynalı bayan yüzücü Yana Klochkova, 400 metre karışıkta 4.33.59'luk derecesiyle yeni bir dünya rekoru kırdı. Avustralyalı Michael Klim, erkekler 100 metre serbestte 48.18 ile bir başka dünya rekortmeni oldu. Amerikalı yüzücü Tom Dolan, erkekler 400 metre karışıkta 4.11.76'lık bir derece elde etti ve dünya rekoruna imza attı. Bu sporculara ilaveten Romen Diana Mocanu bayanlar 100 metre kurbağalamada Avrupa ve olimpiyat, Amerikalı Lenny Krayzelburg erkekler 100 ve 200 metre sırtüstünde olimpiyat, İtalyan Domenico Fioravanti erkekler 200 metre kurbağalamada Avrupa, Amerikalı Misty Hyman bayanlar 200 metre kelebekte olimpiyat, İtalyan Massimiliano Rosolino erkekler 200 metre karışıkta olimpiyat ve Amerikalı Broke Bennett bayanlar 800 metre serbestte olimpiyat rekoru kırdılar.
 </p>
 <p class="baslik">
  Havuzda ABD—Avustralya restleşmesi
 </p>
 <p class="metin">
  Sydney'de en fazla rekorun yüzmede kırılmasının sebebi sadece teknoloji ve bilim değildi. Amerikalı ve Avustralyalı yüzücülerin olimpiyatlar başlamadan evvel medya aracılığıyla restleşmeleri de bunda etkili oldu. Nitekim, olimpiyat ve dünya rekorlarının kırıldığı takım yarışmalarında tam bir ABD— Avustralya çekişmesi yaşandı ve galip çıkan taraf Amerikalılar oldu.
 </p>
 <p class="metin">
  İki ülke arasındaki ilk takım yarışmaları erkekler 4x100 metre serbestte yapıldı ve kazanan taraf ev sahibi ülke oldu. Michael Klim, Chris Fydler, Ashley Callus ve Ian Thorpe'den oluşan Avustralya takımı, 3.13.67'lik derecesiyle dünya rekoru kırarak altın madalyanın sahibi oldu. Eski rekor 3.15.11 ile ABD takımına aitti. Daha sonra ABD bayanlarla eşitliği sağladı. 4x100 metre serbest finalinde Amy Van Dyken, Dara Torres, Courtney Shealy ve Jenny Thompson'dan oluşan ABD takımı, 3.36.61 ile dünya rekoru kırarak altın madalyaya ulaştı. Eski rekor, 3.37.91 ile Çin Halk Cumhuriyeti'ne aitti.
 </p>
 <p class="metin">
  ABD ile Avustralya arasındaki rekabet erkekler 4x200 metre serbest bayrak finalinde de devam etti. Thorpe, Klim, Pearsan ve Kirby'den kurulu Avustralya takımı, 7.07.05'lik dereceyle dünya rekoru kırarak birinci olurken, geçen yıl elde ettiği 7.08.79'luk rekoru da tarihe gömdü. ABD beraberliği yine bayanlarla sağladı. 4x200 metre serbest bayrak yarışında ABD takımı 7.57.80 ile olimpiyat rekoru kırarak birinciliği kazandı. ABD takımından Jenny Thompson, bu yarışta kariyerindeki yedinci altın madalyasını alarak olimpiyatlar tarihinde bayanlarda Alman yüzücü Kristin Otto ve Çek cimnastikçi Vera Caslavskaya'nın sahip olduğu rekora da ulaşmış oldu.
 </p>
 <p class="metin">
  ABD ile Avustralya arasındaki beraberlik, son gün yapılan 4x100 metre karışık finallerinde bozuldu. 4x100'de önce erkek yüzücüler kozlarını paylaştı ve Lenny Krayzelburg, Ed Moses, Ian Crocker, Gary Hall'dan oluşan ABD takımı 3.33.73'lük dereceyle dünya rekoru kırarak altın madalyanın sahibi oldu. Eski rekor, 3.34.84 ile yine ABD takımına aitti. ABD, bu rekoru 1996 Atlanta Oyunları'nda elde etmişti. Avustralya ise 3.35.27 ile ikinci oldu. Bayanlar 4x100 metre karışık bayrak finali ise yine ABD takımının zaferiyle sona erdi. Bedford, Megan Quann, Jenny Thompson ve Dara Torres'ten oluşan ABD takımı, 3.58.30 ile dünya rekoru kırarak olimpiyat şampiyonu oldu. Eski rekor 4.01.67 ile Çin Halk Cumhuriyeti'ne aitti. Çin, bu rekoru 1994'deki Dünya Şampiyonası'nda kırmıştı. Bayanlar 4x100 metre karışık bayrak finali, bir başka rekora daha sahne oldu. ABD'li bayan yüzücü Jenny Thompson, bu finalde kazandığı madalyayla kariyerindeki sekizinci olimpiyat altın madalyasını almış oldu. Thompson, bu başarısıyla, Rus bayan cimnastikçi Larissa Lathynina'nın dokuz madalyasından sonra sekiz altınla ikinci sıraya yerleşti ve olimpiyat kariyerine son noktayı koydu.
 </p>
 <p class="metin">
  Evet, Sydney'de sekiz gün süren yüzme yarışlarında teknoloji, bilim ve restleşme sayesinde on beş dünya, dokuz olimpiyat ve iki Avrupa rekoru kırılabildi. 1976 Montreal Olimpiyat Oyunları'na baktığımızda bu rakamların oldukça az olduğunu görüyoruz. Anlayacağınız rekor kırmak her geçen gün zorlaşıyor. Bakalım, bundan sonraki olimpiyatlarda daha hızlı, daha yüksek ve daha güçlü olabilmek için ne gibi yollara başvurulacak? Belki de sporcuların sırtına pervaneli motor  takılmasına izin verilir, kimbilir.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="baslik">
  Sydney'in rekortmen kulaçları
 </p>
 <p class="metin">
 </p>
 <p class="metin">
  Sporcu&amp;Ülke	Mesafe&amp;Branş	Derece	Rekor
 </p>
 <p class="metin">
  Inge De Bruijn (Hollanda)	Bayanlar 100 m kelebek	57.60	Olimpiyat
 </p>
 <p class="metin">
  Ian Thorpe (Avustralya)	Erkekler 100 m serbest	48.16	Dünya
 </p>
 <p class="metin">
  Ian Thorpe (Avustralya)	Erkekler 400 m serbest	3.44.65	Olimpiyat
 </p>
 <p class="metin">
  Ian Thorpe (Avustralya)	Erkekler 400 m serbest	3.40.59	Dünya
 </p>
 <p class="metin">
  Yana Klochkova (Ukrayna)	Bayanlar 400 m karışık	4.33.59	Dünya
 </p>
 <p class="metin">
  Avustralya Takımı	Erkekler 4x100 m serbest	3.13.67	Dünya
 </p>
 <p class="metin">
  ABD Takımı	Bayanlar 4x100 m serbest	3.36.61	Dünya
 </p>
 <p class="metin">
  Michael Klim (Avustralya)	Erkekler 100 m serbest	48.18	Dünya
 </p>
 <p class="metin">
  Van Den Hoogenband (Hollanda)	Erkekler 200 m	1.45.35	Dünya
 </p>
 <p class="metin">
  Inge De Bruijn (Hollanda)	Bayanlar 100 m kelebek	56.61	Dünya
 </p>
 <p class="metin">
  Tom Dolan (ABD)	Erkekler 400 m karışık	4.11.76	Dünya
 </p>
 <p class="metin">
  Diana Mocanu (Romanya)	Bayanlar 100 m kurbağa	1.00.21	Olimpiyat&amp;Avrupa
 </p>
 <p class="metin">
  Lenny Krayzelburg (ABD)	Erkekler 100 m sırtüstü	53.72	Olimpiyat
 </p>
 <p class="metin">
  Avustralya Takımı	Erkekler 4x200 serbest	7.07.05	Dünya
 </p>
 <p class="metin">
  Van Den Hoogenband (Hollanda)	Erkekler 100 m serbest	47.84	Dünya
 </p>
 <p class="metin">
  Inge De Bruijn (Hollanda)	Bayanlar 100 m serbest	53.77	Dünya
 </p>
 <p class="metin">
  Domenico Fioravanti (İtalya)	Erkekler 200 m kurbağa	2.10.87	Avrupa
 </p>
 <p class="metin">
  Misty Hyman (ABD)	Bayanlar 200 m kelebek	2.05.88	Olimpiyat
 </p>
 <p class="metin">
  ABD Takımı	Bayanlar 4x200 m serbest	7.57.80	Olimpiyat
 </p>
 <p class="metin">
  Lenny Krayzelburg (ABD)	Erkekler 200 m sırtüstü	1.56.76	Olimpiyat
 </p>
 <p class="metin">
  Massimiliano Rosolino (İtalya)	Erkekler 200 m karışık	1.58.98	Olimpiyat
 </p>
 <p class="metin">
  Broke Bennett (ABD)	Bayanlar 800 m serbest	8.19.67	Olimpiyat
 </p>
 <p class="metin">
  Inge De Bruijn (Hollanda)	Bayanlar 50 m serbest	24.13	Dünya
 </p>
 <p class="metin">
  ABD Takımı	Erkekler 4x100 m karışık	3.33.73	Dünya
 </p>
 <p class="metin">
  ABD Takımı	Bayanlar 4x100 m karışık	3.58.30	Dünya
 </p>
 <br/>
 <center>
  <a class="anaorta" href="http://web.archive.org/web/20020224082107/mailto:kolaca@hotmail.com">
   e-mail: kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/304/spor/1.htm), [web.archive.org (arşiv bağlantısı)](http://web.archive.org/web/20020224082107/http://www.aksiyon.com.tr:80/2000/304/spor/1.htm)
