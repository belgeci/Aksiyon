# Son umut "öze dönüş"

*Necati Kola 1999.06.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   M. Ali Yılmaz zaman kazanmaya mı çalışıyor, yoksa Trabzonspor'un ikinci kasırgasının arefesinde miyiz? Cevap için henüz erken, fakat..
  </font>
 </div>
 <div id="newsText">
  <font class="detail-text">
   Futbol, hiç şüphesiz, ekmeğini çıkardığı Karadeniz ile sırtını dayadığı Zigana Dağları arasında sıkışıp kalan Trabzon halkının tek sosyal aktivitesi. Küçücük bir düzlüğü bile, yemesine bayıldıkları kara lahana yetiştirebilecekken, top sahası olarak değerlendirirler. Dünyada ismi futbolla bu kadar özdeşleşen bir başka şehir yoktur herhalde. Altmış iki yaşına geldiği halde amatör olarak futbol oynamaya devam eden ve bu yaşta bir başka takıma transfer olan futbol aşığı dünyanın başka neresinde görülmüştür ki? Futbolu çok severler, sevdikleri kadar başarılı olurlar, bir de başarılı olamadılar mı, Allah korusun..!
   <br/>
   <br/>
   Trabzonspor, 1967 yılında İdmanocağı, Yıldızspor ve Martıspor'un birleşmesiyle, daha doğrusu bütünleşmesiyle kuruldu. Birlikten doğan Trabzonspor, şehri de birleştirdi; yönetici, futbolcu, taraftar, antrenör elbirliği edip başarılı bir Trabzonspor için ne gerekiyorsa yerine getirmek için çalıştı. Üç büyüklerin tekelini kırmak, Avrupa'da Trabzonspor'un adını duyurmak, başlangıçta, belki kimsenin aklının ucundan bile geçmemişti ama, çıkılması imkansız gibi görünen tepelere, ayakta durmanın bile zor olduğu yamaçlara ev yapan bu insanlar için ligin zirvesine çıkmak ve orada tutunmak hiç de zor olmadı.
   <br/>
   <br/>
   196768 sezonunda Türkiye 2. Ligi'nde futbola merhaba diyen Trabzonspor, 197374 sezonunda da 1. Lig'le tanıştı ve bir daha 2. Lig'in yüzünü dahi görmedi. Kurulduğundan beri küme düşmeyen tek Anadolu takımı olma özelliğini devam ettiriyor hâlâ. 1. Lig'deki ilk on yılında hep zirveye oynadı, altı kez şampiyon oldu, şampiyon olamadığı yıllarda da ikinci... Ligde, kupada ve Avrupa'da fırtına gibi esiyor, üç büyüklerin yanı sıra Liverpool'ları, Barcelona'ları dize getiriyordu. Peki, ya şimdi? Geçmişine özlem duyan, mazisini arayan bir Trabzonspor...
   <br/>
   <br/>
   Kendinden uzaklaşan Trabzonspor
   <br/>
   <br/>
   Yerli teknik direktör ve futbolcularla en son 198384 sezonunda şampiyon olan Trabzonspor, kendinden uzaklaştıkça başarılardan da uzaklaşmaya başladı. Her geçen yıl takımdaki Trabzonlu sayısı azalırken, yabancı sayısı arttı. Trabzon'a ilk yabancı M.Ali Yılmaz'ın başkan olduğu 198586 sezonunda geldi. Kupalara ambargo koymaya alışan Trabzonspor, Sunderman'ın teknik direktör, Groh'un da oyuncu olarak yer aldığı sezonda yedincilikle yetindi. Yabancılaşma sonraki yıllarda artarak devam etti. Yabancı sayısının arttığı Mazhar Afacan, M.Ali Yılmaz ve Sadri Şener dönemlerinde başarı bir türlü gelmedi ve şampiyonluk özlemi her geçen yıl arttı.
   <br/>
   <br/>
   Trabzonspor, son yılların en başarılı dönemini Faruk Özak başkanlığında yaşadı. İki sevimli Gürcü Şota ve Arçil'i de Trabzonlu sayarsak, tamamen yerli bir kadroyla mücadele veren Şenol Güneş yönetimindeki Karadeniz ekibi, 199596 sezonunda şampiyonluğu kılpayı Fenerbahçe'ye kaptırdı ve yıllardır biriken özlemi yine dindiremedi. Ertesi sezonun ortasında yapılan kongrede Mehmet Ali Yılmaz başkan seçildi, kongre sonrasında alınan başarısız sonuçlar da Şenol Güneş'i istifa ettirdi. Yerine gelen Yılmaz Vural da kötü gidişe çare olamayınca şehirdeki tansiyon yükseldi. Öyle ki şampiyonluktan uzaklaşılan her gün, taraftarlarla takımın arasının açılmasına, tribünlerin boşalmasına ve linç girişimine bile varan istenmeyen olayların yaşanmasına sebep oldu.
   <br/>
   <br/>
   Cami avlusunda linç girişimi
   <br/>
   <br/>
   Başkan seçildikten sonra M.Ali Yılmaz'ın futbolculara 'Eğer başarılı olamazsanız...' türünden sözler sarfetmesinin ardından alınan başarısız sonuçlar, zaten şampiyonluk özlemiyle yanıp tutuşan taraftarları çileden çıkarttı. Tek teselli kaynağı olarak görülen Türkiye Kupası da Kocaelispor'a kaptırılınca olanlar oldu. Özbe öz Trabzonlu olan Ogün, Kocaelispor maçı dönüşü kaza geçirerek hayatını kaybeden taraftarların cenaze törenine katılmak için gittiği cami avlusunda başarıya aç fanatikler tarafından linç edilmek istendi. Bu olaylardan sonra Ogün Trabzon'da futbol oynamak istemediğini belirtirken, Hami de Trabzonspor'un bu şehre lüks olduğunu söyledi.
   <br/>
   <br/>
   Merkezi yönetim şart
   <br/>
   <br/>
   Trabzonspor, işleri dolayısıyla İstanbul'da bulunan ve kulübü uzaktan yöneten M.Ali Yılmaz başkanlığında 199798 sezonunu da başarısız olarak geçirdi. Şampiyonluk yüzü görmeyeli tam on dört yıl olmuştu. Bir önceki sezon 'Trabzonspor bu şehre lüks' diyen Farozlu Hami Mandıralı, taraftarın baskısından bıkarak kesinlikle ayrılmak istediğini söyledi ve Almanya'nın güçlü takımlarından Schalke 04'ün yolunu tuttu. Trabzonspor'un bir simge haline gelen Hami'yi kaybetmesi demek, yangında ilk önce kurtarılacak demirbaşlarından birini kaybetmesi demekti. Geriye en iyi yerli olarak kala kala Ogün ve Abdullah kalmıştı.
   <br/>
   <br/>
   199899 sezonunda da kulübü İstanbul'dan ve Demirel hükümeti döneminde Spor Bakanı'yken Antalya Beldibi'nde kurduğu Zigana Tatil Köyü'nden yöneten Yılmaz, Trabzonspor'a son yılların en başarısız sezonunu geçirtti. Takımın başına Gordon Milne'i getiren Yılmaz, iki trilyon lira harcayarak İngiliz Champbell'ı da kadroya dahil etti. Sürekli kadro yetersizliğinden şikayet eden Milne'in bütün isteklerini yerine getiren Yılmaz, sonuçta toplama bir takım meydana getirdi. Bu takım, önce UEFA Kupası'na, sonra da Türkiye Kupası'na erkenden veda etti. Şampiyonluğa da sezon ortasında havlu atılıp İntertoto ile yetinilince yönetim içinde kavgalar başladı ve Yılmaz kongre kararı aldı.
   <br/>
   <br/>
   Yılmaz- Özak düellosu
   <br/>
   <br/>
   Daha sonra bu kavga, iktidarmuhalefet kavgası şekline dönüştü. M.Ali Yılmaz, kulübü karıştırdığı gerekçesiyle eski Başkan Faruk Özak'a sert eleştirilerde bulundu: 'Bir süredir kişiliğime yönelik ve seviyesizce belli merkezlerden idare edilen saldırılar, Faruk Özak'ın dilinden saldırıya dönüşmüştür. Maske düşmüştür. Ancak bir tebessümden başka birşey istemediğim insanların bitmek tükenmek bilmeyen karalamaları, beni yorup başkanlığı bırakmam içinse buna hiç gerek yok. Bu şekilde bırakırsam bir daha gelmem. Beni bilgisizlikle itham edenler, aklımızın sadakasına muhtaç kimselerdir'.
   <br/>
   <br/>
   Trabzonspor'un eski başkanlarından Faruk Özak, kendisine yöneltilen suçlamaları 'seviyesiz' olarak nitelendirdi ve Yılmaz'a sert bir cevap verdi: 'Bu yönetim 30 ayda Trabzonspor'u bitirdi. Bu sürede kasaya satılan futbolculardan ve naklen yayınlardan büyük paralar girdi. Ama  duyuyoruz ki, kulüp hâlâ borçlu. Kendileri bu takımdan memmun mu? Lahanacılar Derneği bile bundan daha iyi yönetilirdi. Böyle olacağını bilseydim kulübü bunlara teslim etmezdim. Yılmaz artık McCarthy zihniyetini bırakmalıdır. Bu toplum yakalarına yapışacaktır. Ogün ve Abdullah'ın yerini kiminle dolduracaklar?'
   <br/>
   <br/>
   Eski başkanlar: Trabzonspor nereye?
   <br/>
   <br/>
   Bu gelişmelerden sonra eski başkanlardan Ali Osman Ulusoy, Ahmet Celal Ataman, Salih Erdem, Faruk Özak, Trabzonspor Divan Kurulu Başkanı Rıfat Dedeoğlu ile asbaşkanlardan Taylan Üner ve eski yöneticilerden yaklaşık kırk kişinin katıldığı bir toplantı yapıldı ve bildiri yayınlandı. Bildiride, son yıllarda kadrodaki yıldız oyuncuların elden çıkarıldığı ve yerleri doldurulamadığı belirtilerek, 'Bunun doğal sonucu olarak da Trabzonspor, Avrupa Kupaları'na katılamayacak seviyeye gelmiştir. Hiç kimsenin arzu etmediği bu neticeler, maalesef camia içi çalkantıları da beraberinde getirmiştir.Yakın tarihte yapılacak kongrede Trabzon'dan en üst seviyede bir yönetimin işbaşına gelmesi ve camiayı toparlayarak, kırgınlıkları, dargınlıkları ortadan kaldırması en büyük dileğimizdir' denildi.
   <br/>
   <br/>
   Yılmaz şov yaptı, kongreyi erteledi
   <br/>
   <br/>
   Hemen herkes kongrenin 4 Temmuz'da yapılacağını ve yeni bir yönetimin iş başına geleceğini beklerken M.Ali Yılmaz kongreyi iptal ettiğini açıkladı. Ogün ve Abdullah'ı F.Bahçe'ye sattıktan sonra Boluspor'dan Mustafa'ya, G.Antepspor'dan Cem ve Abdülkadir'e, F.Bahçe'den Murat Bölükbaşı'na, her ne kadar Sakaryaspor ve Schalke 04 "bizim haberimiz yok" deseler de, Nikolovski ile Hami'ye imza attıran Yılmaz, bu hızla kongreyi de iptal etti. Yerel basında yer alan ilanda gerekçe olarak ise şöyle denildi: 'Başlatılan yeniden yapılanmanın mesuliyetini taşımayacağı, kulübümüze yarar sağlamayacağı ve çalışmaları zaafa uğratabileceği düşüncesiyle olağanüstü kongre kararının iptaline oybirliği ile karar verildi'.
   <br/>
   <br/>
   Başkan adayları Mustafa Günaydın, Taylan Üner ve Ali Kemal Aktürk, olağanüstü kongrenin iptal edilmesini eleştirdiler. 'Trabzonspor, demokratik ve şeffaf yönetilmiyor. Antidemokratik kararlarına kongreyi iptal ederek bir yenisini daha eklediler. Trabzonspor başkanına şov ve tantanayla transfer yapmak yakışmaz. Yılmaz, kaybedeceğini anlayınca kongreyi iptal etti. Samimi olduğuna inanmıyoruz. Herkes onun çevresinde birleşirse, birlik ve bütünlük sağlanırmış. Peki ama, 2 ay önce herkesi en ağır hakaretlerle suçlayan kendisi değil miydi?'
   <br/>
   <br/>
   M.Ali Yılmaz'ın bu davranışlarının ardından KTÜ Tıp Fakültesi Farabi Hastanesi Başhekimi olan Prof. İbrahim Özen, 'Kişisel görev, sorumluluk ve ahlak anlayışımla, bugünkü Trabzonspor yönetiminin düşünce ve uygulamaları bağdaşmadığından yönetim kurulu üyeliğinden istifa ediyorum' diyerek istifa dilekçesini kulübe verdi.
   <br/>
   <br/>
   Evet, Trabzonspor'un 32 yıllık tarihinin özeti aşağı yukarı bu şekilde. Defalarca başkanlık yapan ancak vaatlerini yerine getiremeyerek yıpranan M.Ali Yılmaz, son koz olarak 'Öze dönüş' oyununu oynuyor. Hami'yi geri döndürüp, Milne'in yerine de Ahmet Suat Özyazıcı'yı getirmeyi düşünen Yılmaz, 'Bu sene de şampiyon olamazsak, ben de gidiyorum' diyerek bir yıl daha zaman kazanmaya çalışıyor. Yılmaz, öze dönüşün ehemmiyetini hakikaten kavradıysa ne ala, kavrayamadıysa vay Trabzonspor'un bir yılına daha.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5238-38-son-umut-oze-donus.html), [web.archive.org (arşiv bağlantısı)](http://web.archive.org/web/20140929172601/http://www.aksiyon.com.tr:80/aksiyon/haber-5238-38-son-umut-oze-donus.html)
