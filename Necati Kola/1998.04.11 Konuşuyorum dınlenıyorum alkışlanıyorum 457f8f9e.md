# Konuşuyorum, dınlenıyorum, alkışlanıyorum

*Necati Kola 1998.04.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Pazar ve salı günleri Türkiye Gazetesi'nde yazdığı yazılar ilgiyle takip ediliyor.
  </font>
 </div>
 <div id="newsText">
  <font class="detail-text">
   El değmemiş konuları, akla hayale gelmeyecek bir üslupla yazıyor ve bu özelliği de onu marjinal kılıyor. Yazıları Erzurum Atatürk Üniversitesi tarafından incelenmeye alındı, İstanbul'da bir amatör takım maçlara onun ismiyle çıkmaya karar verdi. Milliyet ve Hürriyet'ten atılan yazarlara o sahip çıktı, kulüplere üye olan ve yazılarını başkalarına yazdıran yazarları en ağır dille yine o eleştirdi.
   <br/>
   <br/>
   Biz de onunla röportaj yapmaya karar verdik ve çocukluğunu geçirdiği Sultanahmet semtindeki Yeşilev'de saat 2'de buluşmak üzere anlaştık. Randevuya on dakika geç kaldı ama bu 250 bin liralık saatinin geri kalmasından değil, şiddetli yağmurdan kaynaklandı. Hemen Yeşilev'in el sanatları bölümündeki şirin bir odaya daldık. Meğer, yazarlığın dışında porselenle de ilgileniyormuş. Çaylar da geldikten sonra Konya'dan Üsküp'e, Babıali'den İkitelli'ye, Fenerbahçe'den Albayrakspor'a güzel bir sohbet ettik.
   <br/>
   <br/>
   Muhacirsin diyenlere çok kızıyorum
   <br/>
   <br/>
   Marjinal spor yazarı A.Sami Alkış kimdir?
   <br/>
   <br/>
   1947'de Üsküp'te doğdum. Nerelisin diye sorduklarında Üsküplüyüm diyorum. Ha sen muhacirsin dedikleri zaman da çok kızıyorum. 400 yıl önce Kanuni Sultan Süleyman döneminde Balkanlar'da Türk nüfusu oluşsun diye özel bir misyonla Konya'dan gönderilmiş bir nüfusun uzantılarıyız. Biz oradayken muhacirdik. Misyonumuzu tamamladık, yurdumuza döndük. Biz tarihimizle, soyumuzla, yaşayışımızla, dinimizle, ruhumuzla kesinlikle bu ülkenin vatandaşıyız. Yugoslavya ile yapılan anlaşmadan sonra ilk kafile ile Türkiye'ye geldik ve alkışlarla karşılandığımız için soyadımız Alkış olarak kaldı.
   <br/>
   <br/>
   Gazeteciliğe nasıl başladınız?
   <br/>
   <br/>
   1966'da, Babıali'de sağ tandanslı gazete olarak çok ciddi bir çıkış yapan Sabah Gazetesi'nde çalışmaya başladım. Sonra, Yeni İstanbul, Günaydın, Tercüman ve Güneş'te çalıştım ve bu gazetelerin hepsi kapandı. Acaba bende mi bir melanetlik var diye kendi kendime sormadım değil. Gittiğim yer kurudu. Yedi yıldır Türkiye Gazetesi'nde çalışıyorum ve çok şükür kapanma gibi bir eğilimi yok, daha da iyiye doğru gidiyor. Kendime güvenim geldi açıkçası.
   <br/>
   <br/>
   Bildiğim kadarıyla isminizin önüne Ali'yi sonradan koydunuz.
   <br/>
   <br/>
   Evet, ismim sadece Sami Alkış'tı. Yazar olma heyecanına kapıldığım günlerde baba yazarlar genelde üç isimliydi. İki isimli olmak, yazar olmak için yeterli değilmiş gibi geliyordu bana. Ben de ismimle fonetik olarak uyum sağlayan Ali'yi kullanmaya karar verdim. Ali, hem Farsça'da, hem Arapça'da, hem de Türkçe'de konuşan anlamına geliyor; Sami de dinleyen anlamına. Yani, konuşuyorum, dinleniyorum ve alkışlanıyorum.
   <br/>
   <br/>
   Zaman zaman yazılarınızda spor yazarlarını ağır bir dille eleştiriyorsunuz. Günümüz spor yazarları hakkındaki düşünceleriniz neler?
   <br/>
   <br/>
   Günümüzde spor yazarlığı diye birşey yok. Kulüp yazarlığı var, skor yazarlığı var. Herkes Fenerbahçe'yi, Galatasaray'ı, Beşiktaş'ı veya Trabzonspor'u yazmaya başladı. Bunun sakıncaları var. Şimdi siz, sürekli Fenerbahçe'yi yazmaya başladığınız zaman ister istemez Fenerbahçe'nin bir parçası durumuna geliyorsunuz. Ve zamanla taraftarın neden hoşlandığını, neden hoşlanmadığını kavrıyorsunuz ve bilinçaltı bir dürtüyle onların ihtiyaçlarını karşılama yönünde içinizde bir itekleme başlıyor. Mesela, Fenerbahçe'nin bir penaltısı verilmediğinde 'penaltı değildi' dediğiniz zaman Fenerbahçeli okurlar size müthiş bir tepkide bulunuyorlar. Siz de başka bir yazınızda tepki çekecek konulara değinmiyorsunuz. İşte, seyirci, olumlu ya da olumsuz tepkileriyle sizi kimliğinizden çıkartıyor, kendi kimliğiyle özdeşleştiriyor. Tehlike budur ve çok önemli bir tehlikedir.
   <br/>
   <br/>
   Bimaş aleyhinde kesinlikle yazdırmazlardı
   <br/>
   <br/>
   Bir de kulüplere üye olan yazarlar var.
   <br/>
   <br/>
   Evet, kulüp yazarlığının bir tehlikesi de o. Taraftarı kafakola alıyorsunuz, acaba kulübe menejer olabilir miyim, yönetim kuruluna girebilir miyim, transfer komitesinde yer alabilir miyim gibi talepler başlıyor. Bu talepler doğrultusunda da yazılar yönleniyor, ilişkiler yönleniyor. Bu ilişkiler yumağı sizi gerçeklerden uzaklaştırmaya başlıyor. Bu konu bir ay evvel birçok ülkenin katılımıyla Andorra'da üç gün boyunca tartışıldı. Menfaate dayalı ilişkiler yumağının en fazla olduğu Türkiye ise bu toplantıya kayıtsız kaldı.
   <br/>
   <br/>
   Yazılarınızı yazarken şu kızar, bu kızar diye düşündüğünüz oluyor mu?
   <br/>
   <br/>
   Kesinlikle hayır. Ben şu andaki yerimden memnunum. Yazımı yazarken, şu kızacakmış, bu kızacakmış gibi bir korkum yok. Bir yerlerde gözüm olmadığı için kimseyi de kafa kola almak gibi bir düşüncem yok. Diğer gazeteler kızacakmış, kızarsa kızsın; yöneticiler kızacakmış, kızarsa kızsın; futbolcu kızacakmış, kızarsa kızsın... Çok marjinal bir yazar olarak algılanıyorum. Bu neden kaynaklanıyor? Yüzde yüz özgür olmamdan...
   <br/>
   <br/>
   Bir kısım basında yazıyor olsaydınız bu kadar özgür olabilir miydiniz?
   <br/>
   <br/>
   Sabah'ta, Hürriyet'te veya Milliyet'te yazıyor olsaydım Bimaş aleyhinde kesinlikle yazdırmazlardı. Bu adamlar bana transfer için geliyorlar, ben de diyorum ki ben yerimde huzurluyum. Onların verdikleri yüksek para, benim huzurumun bedelidir. Huzur pahalı birşeydir. Bedelini verirsiniz, huzur sahibi olursunuz. Ucuz birşey olsaydı, herkes huzur sahibi olurdu. Ben huzurun bedelini ödüyorum ve kendi gazetemde kalıyorum. Bu da beni özgür kılıyor.
   <br/>
   <br/>
   Herşey pahalı, kahramanlık bari ucuz olsun
   <br/>
   <br/>
   Anadolu halkı tarafından çok seviliyorsunuz ve bazı yazarlar tarafından ucuz kahramanlıkla suçlanıyorsunuz?
   <br/>
   <br/>
   Ucuz kahramanlık kötü birşey değildir ki. Ben pahalılığı sevmem, marka kullanmam. İyi giyinen insanlardan sayılırım. Kaliteye ve temizliğe dikkat ederim. İki yüz milyonluk kıravatı herkes güzel durdurur. Asıl maharet yüzbin liralık kıravatı güzel durdurabilmekte. Türkiye'de herşey pahalı, kahramanlık da biraz ucuz olsun canım, ne olur yani. Ben de Cuma Pazarı kahramanı olayım, ne var ki bunda. Beni tanıyan tanıyor. Ben ucuzu severim. Mesela, kolumdaki saati ikiyüzelli bin liraya aldım. Benim işimi görüyor mu, görüyor. Akademik toplantılara çağrılan tek spor yazarı benim. Yazıları bir üniversite tarafından incelemeye alınan tek spor yazarı benim. Bir açığımı bulamıyorlar, şov yapıyor diyorlar, ucuz kahramanlık yapıyor diyorlar.
   <br/>
   <br/>
   İstanbul 1. Amatör Küme takımlarından Albayrakspor iki aydır sizin isminizle maçlara çıkıyor. Sanıyorum dünyada ilk defa böyle birşey oluyor. Sebebi ne?
   <br/>
   <br/>
   İstanbul'da oynanan bir amatör maçta alınan 150'lık skor ilgimi çekti. Araştırmaya karar verdim. Taraftarlarla, yöneticilerle konuştum, bilgiler topladım ve şike olduğu kararına vardım. Albayrakspor'la aynı puana sahip olan Sultançiftliği'nin şampiyon olabilmesi için averaja ihtiyacı varmış ve G. Birliği ile anlaşmışlar. Federasyonun bu konuda ne yapıp yapmadığını sordum. Hiç kimse oralı bile olmamış. Ben yazmazsam arada kaynayıp gidecek. Oturup yazdım. Bayağı şiddetli bir yazıydı. Federasyon yöneticileri hemen beni aradılar, gereken yapılacak dediler. Bir hafta içinde kurul toplandı ve şike olduğu kararına varıldı. İki takım da bir alt kümeye düşürüldü. Mağdur durumdaki Albayrakspor da 3. Lig'e yükselme maçlarına katılma hakkını elde edince göğüslerine Ali Sami Alkış ismini yazdırmaya karar vermişler. Dünyada ilk defa oluyor böyle birşey. On bir kişinin göğsünde Ali Sami Alkış ismiyle top koşturması çok hoş birşey gerçekten.
   <br/>
   <br/>
   At gözlüklerini atın diyorum, atmıyorlar
   <br/>
   <br/>
   Anadolu takımlarını savunan tek yazarsınız. Sanıyorum bu savunmanız diğer spor yazarları tarafından pek hoş karşılanmıyor.
   <br/>
   <br/>
   Türkiye yüz yıldır futbolun içinde. Yüz yıl önce ne konuşuluyorsa, bugün de aynı şeyler konuşuluyor. At gözlüğünü takmışlar, hep aynı yere bakıyorlar. Sağda solda gelişen olayları ise görmüyorlar. Ben dedim ki at gözlüklerinizi atın, üç takımın dışında takımlar olduğunu da farkedin. Tutturmuşlar Galatasaray, Fenerbahçe, Beşiktaş... Söyleyin Allah aşkına, mesela Beşiktaş Avrupa'da hangi başarıyı elde etmiş arkadaşım. Yüz yıllık kulüp, buyrun! Zamanımızı, paramızı, gönlümüzü, sayfalarımızı verdiğimiz Beşiktaş birşeyler yapsın yahu! Yok. Aynı şeyler Galatasaray ve Fenerbahçe için de geçerli. Ben Anadolu takımlarına da fırsat eşitliği verilmesini istiyorum, o kadar. Anadolu'ya gittiğimde otuz bin kişi Ali Sami, Ali Sami diye tezahürat yapıyor. Tabii olarak diğerlerinin hoşuna gitmiyor, ucuz kahraman diyorlar.
   <br/>
   <br/>
   Spor yazarlarını eleştiren biri olarak spor gazeteleri hakkında neler düşünüyorsunuz?
   <br/>
   <br/>
   Spor gazeteleri Türkiye için zararlı oldu. Heyecanla çıktılar ama ilkelerle çıkmadılar. İnsanların duygularını ajite etmeye başladılar. Ağza alınmayacak kelimeleri manşetten yayınladılar. Türk seyircisinin bozulmaya başlama tarihi, spor gazetelerinin çıkış tarihiyle aynı. Spor gazeteleri çıkmadan önce Türk seyircisi dünyada örnek gösterilecek seyirciler arasındaydı. Tezahüratlar küfürlü değildi. Reklamlarında da tek tip taraftar portresi kullandılar. Argo konuşan, abicim diyen, yüzünü gözünü boyayan, eğitimsiz, kılıksız kıyafetsiz insanlar bir numaralı spor seyircisi olarak sunuldu. Bu tip insanlar da kendilerini televizyonda görünce kimlik sahibi oldular, birinci sınıf insan konumuna geldiler. Tribündeki terör de bu kimliklerin açığa çıkmasıyla oluştu.
   <br/>
   <br/>
   Gerçek spor yazarlarının azalması ve futbolcuların yazar olmasını nasıl değerlendiriyorsunuz?
   <br/>
   <br/>
   Gerçekten yazar olan yazarların sayısı her geçen gün azalıyor. Milliyet'te Orhan Aldinç vardı, atıldı; Hürriyet'te Güven Taner vardı, atıldı. Jübile yapan bir futbolcu omuzlardan hiç indirilmeden doğru İkitelli'ye götürülüyor. Köşeleri futbolcular kaptığı için yazar olma heyecanı kalmadı. Gerçekten yazar olanların sayısı bir elin parmaklarını geçmez. Diğerleri kendi yazılarını kendi yazamaz. Can Bartu, yıllarca kendi yazısını yazamadı. Gazetelerin mutfağında Can Bartular vardır, onlar yazar yazıları. Cemil Turan yazamaz, Rıdvan Dilmen yazamaz... Onların yaptıkları isimlerini kiraya vermektir. Bir zamanlar mason yazarlar dönemi vardı, şimdi de fason yazarlar dönemi var. Bunları söylerken futbolcular yazı yazamaz demiyorum. Yazanlar var. Mesela, Feyyaz Uçar çok hoş yazıyor. Benim lafım, ismini kiraya verenlere.
   <br/>
   <br/>
   Spor yazarlarının seviyelerinin düşük olmasını neye bağlıyorsunuz?
   <br/>
   <br/>
   Araştırmama göre gazetelerin spor sayfalarında 338 tane köşe yazarı var. Hergün birşeyler yazmak zorundalar. Düşünüyorlar, taşınıyorlar; Fenerbahçe, Galatasaray, Beşiktaş'tan başka yazacak bir konu bulamıyorlar. Böyle olunca hiç gündeme gelmemesi gereken basit basit, kel alaka şeyler farklı birşey yakalama uğruna gündeme geliyor. Kalite de düşüyor tabii olarak.
   <br/>
   <br/>
   Bir de yazarlarımızda hakemlere yüklenmek gibi bir alışkanlık peydah oldu. Hemen hemen her yazıda hakemlere dokundurma var. Bunun özel bir nedeni var mı?
   <br/>
   <br/>
   Bakınız, Avrupa'da hakemlere puan verilmez. Hakemin kendi değerlendirmeleri vardır, onlara not veremezsiniz. O terbiyeye ulaşmışlar. Bizde ise öyle değil. Spor yazarı bir arkadaş anlattı. Gece maçlarının yazılarını baskıya yetiştirebilmek için naklen yazı yazıyoruz. Maç bitmeden yazıyı bitirmek zorunda olduğunuz için maçın sonucunu da kestiremiyorsunuz. Kalan dakikalarda bir o gol atıyor, bir o. Arkadaş diyor ki; maçı yazarak yanlışa düşeceğime bir açığını bulup hakeme yükleniyorum, vaziyeti kurtarıyorum. Düşünün, bunu yapanlar var. Yazım maçla çelişmesin diye hakeme yükleniyorlar. Son dönemlerde hakem eleştirilerinin artmasının nedeni bence maçların gece oynanması.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=90C10B4F26BE30CB0967FDC34E7F08D8?newsId=3643), [web.archive.org (arşiv bağlantısı)](http://web.archive.org/web/20140617181726/http://www.aksiyon.com.tr:80/aksiyon/newsDetail_getNewsById.action;jsessionid=90C10B4F26BE30CB0967FDC34E7F08D8?newsId=3643)
