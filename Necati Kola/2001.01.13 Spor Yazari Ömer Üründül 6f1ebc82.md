# Spor Yazari Ömer Üründül:

*Necati Kola 2001.01.13*

<div>
 <p class="baslik">
  “TERİM HERKESE ÇALIM ATTI”
 </p>
 <p class="spot">
  Fatih Terim'in G.Saray'da uyguladığı sistemi ta  başından beri destekleyen tek spor yazarı Ömer  Üründül idi. Üründül 'Günümüzün sistemi bu'  derken, diğer spor yazarları acımasızca  eleştiriyordu. Peki, Terim bu eleştirilerden  kurtulmak için ne yaptı? Üründül şöyle anlatıyor:  'Takımı maç başlamadan önce 3-5-2  şeklinde dizdirdi, maç başlayınca da   4-4-2 oynattı. Hiçbir spor yazarı da bunu fark etmedi'.
 </p>
 <p class="metin">
 </p>
 <img border="0" src="/web/20010622034019im_/http://www.aksiyon.com.tr/2001/319/resimler/Terim.jpg"/>
 <p class="metin">
  İki spor gazetesinin yayınlandığı, otuza yakın günlük gazetenin ortalama olarak dört sayfasını spora ayırdığı, spor sayfalarının köşelerini fanatik spor yazarlarının işgal ettiği, jübile yapan bir futbolcunun omuzlardan hiç inmeden soluğu bir gazetenin köşesinde aldığı ve basın tribününün 'yeni açık'tan farklı olmadığı bir ülkede yaşıyoruz. Hal böyle olunca, hangi takımı tuttuğunu yazılarında belli etmeyen, objektif yorumlarla herkesin takdirini toplayan, tuttuğu takıma penaltı vermeyen hakemi yerden yere vurmayan, futboldaki sistemleri ve yenilikleri yakından takip ederek kamuoyunu bilgilendiren spor yazarları kıymete biniyor. Milliyet Gazetesi Spor Yazarı Ömer Üründül, işte bu özellikleri taşıyan ender spor yazarlarından biri. 1998'de Türk Spor Ajansı tarafından yılın spor yazarı seçilen ve Fatih Terim'in son iki sezonda Galatasaray'da uyguladığı sistemi ta başından beri destekleyen tek kişi olan Üründül ile Türkiye'de spor yazarlığını konuştuk.
 </p>
 <p class="metin">
  'Önümü kesmek için çok uğraştılar'
 </p>
 <p class="metin">
  — Gençliğinizde futbolcu değildiniz ve spor basınına da uzaktınız. Spor yazarı olmanız nasıl gerçekleşti?
 </p>
 <p class="metin">
  Ben spor yazarlığına tesadüfen başladım. Küçüklükten beri futbol ağırlıklı olmak üzere bütün sporlara aşırı bir ilgim vardı. Dünyanın neresinde olursa olsun büyük spor organizasyonlarına kendi imkanlarımla gidip seyirci olarak izliyordum. Bu gidip gelmeler sırasında basın dünyasından bazı kişilerle arkadaş oldum. En son Meksika'86 Dünya Kupası'nda Tercüman Gazetesi Spor Müdürü Necip Kapanlı ile tanıştım. Sonra ailecek görüşmeye başladık. 1989 yılında bana 'Madem ki bu işi çok seviyorsun, gel bizde yazmaya başla' dedi. Çok sevdiğim bir iş olduğu için teklif cazip geldi tabii. Bu şekilde spor yazarlığına başlamış oldum. Daha sonra, o zamanlar Milliyet'in spor müdürü olan Şansal Büyüka çok ısrar etti ve 1992 yılında bu gazetede yazmaya başladım.
 </p>
 <p class="metin">
  — Spor basınının ve spor camiasının dışından biri olmanız ilk başlarda nasıl karşılandı peki?
 </p>
 <p class="metin">
  Hiç iyi karşılanmadı tabii. Ben spor yazarlığına ilk başladığım zaman benim önümü kesmeye çok çalıştılar. Dışarıdan bir işadamı gelip nasıl spor yazarı oluyor diye... Bana kart vermediler, kart almak için iki sene mücadele edildi. Ben Türkiye'de spordan anlayan çok kişi olduğuna inanıyorum ve sırf meslekleri gazetecilik değil diye önlerinin kesilmesini istemiyorum.
 </p>
 <p class="metin">
  — Sizce spor yazarlığı o kadar basit bir meslek mi? Her futbolcuda 'Jübile yaptıktan sonra hiçbirşey yapamazsam spor yazarı olurum' anlayışı var çünkü.
 </p>
 <p class="metin">
  Şimdi son yıllarda basın sektörü çok büyüdü. Hem görsel, hem de yazılı basın oldukça genişledi. Dışarıdan bir şahsın kendini anlatması, bu işi ben çok iyi biliyorum demesi oldukça zor. Herkes benim gibi şanslı değil. O zaman kimler tercih ediliyor? Şanı, şöhreti, ismi olan futbolcular, hakemler, teknik direktörler... Bunların içinden başarılı olanlar da çıkıyor, başarılı olamayanlar da... Başarısız olanlar eleniyor ve sistem bu şekilde işlemeye devam ediyor.
 </p>
 <p class="metin">
  — O zaman siz kendinizi kabul ettirmekle çok büyük bir iş başardınız...
 </p>
 <p class="metin">
  Tabii... Benim için çok çok önemli spor basınına ve spor camiasına kendimi kabul ettirmek, yıllardır saygınlığımı koruyarak yazmak... Dediğim gibi ilk başlarda bana çok karşı çıkıldı. Başta Türkiye Spor Yazarları Derneği olmak üzere... Türkiye Spor Yazarları Derneği'nin dışarıdan isimlere karşı aynı tutumu yine devam ediyor. Fakat daha sonra bana karşı çıkanlar gelip benden özür dilediler. Biz sana karşıydık ama bu kadar zaman gösterdi ki sen hem bu işi biliyormuşsun, hem de işine dört elle sarıldın, dediler.
 </p>
 <p class="metin">
  'F.Bahçe maçlarında kendimi
 </p>
 <p class="metin">
  soyutluyorum'
 </p>
 <p class="metin">
  — Takım tutuyor musunuz?
 </p>
 <p class="metin">
  Tabii, herkes gibi ben de takım tutuyorum ve Fenerbahçeliyim. Ama ben şuna inanıyorum. Bir spor yazarının bir takımın taraftarı gibi olmaması lazım. Ben bu görüşte spor yazarlığı yapıyorum. Benim spor yazarlığındaki amacım tuttuğum takıma penaltı vermeyen hakemi yerden yere vurmak değil, ülkeme bu konuda bir katkıda bulunmak ve fayda sağlamak. Onun için ben kendi tuttuğum takımın maçı bile olsa ne görüyorsam onu yazarım. Bu özelliğim beni tüm futbolseverlerin nezdinde farklı kılıyor. Herkes tarafından seviliyor ve sayılıyorum.
 </p>
 <p class="metin">
  — Taraftar ve fanatik spor yazarlarından geçilmediği ülkemizde objektif olabilmeyi nasıl başarıyorsunuz?
 </p>
 <p class="metin">
  Spor yazarlığına başlamadan önceki Fenerbahçeliliğimle şimdiki Fenerbahçeliliğim arasında dağlar kadar fark var. O zamanlar maçları taraftar olarak izliyordum. Şimdiyse spor yazarı olarak izliyor ve tarafsız olmak zorunda olduğumu biliyorum. Eğer ben gazeteciysem gördüğümü yazmak zorundayım. Yok, taraftarsam o zaman basın tribününde oturmamam lazım. Fenerbahçe'nin maçlarını izlerken kendimi taraftarlıktan soyutluyorum. Bu da beni rahatsız etmiyor doğrusu.
 </p>
 <p class="metin">
  — Basın tribününde maç izlerken takımı lehine tezahürat bile yapan yazarları görünce neler düşünüyorsunuz peki?
 </p>
 <p class="metin">
  Basın tribününden kendi takımını destekleyen spor yazarlarını görünce çok üzülüyorum tabii. O arkadaşları hiç hoş karşılamıyorum. Bu tür spor yazarlarının hakem olayları konusundaki değerlendirmelerde kendi tuttukları takımın pozisyonuna göre yorum yapmaları da futbolumuza çok zarar veriyor. Benim şöyle bir önerim var bu konuda. Türkiye'de hakemlerin büyük takımları kollamalarının en büyük sebebi medya baskısıdır. Eğer üç büyüklerin maçlarına o takımları tutan yazarlar değil de, başka takımı tutan yazarlar gönderilirse hakem eleştirileri ancak o zaman doğru olur.
 </p>
 <p class="metin">
  'Fatih Terim'i sadece ben anladım'
 </p>
 <p class="metin">
  — Fatih Terim'in son iki sezonda Galatasaray'da uyguladığı sistemi baştan beri destekleyen tek spor yazarıydınız. Bu sisteme niçin destek verdiniz?
 </p>
 <p class="metin">
  Evet, o zaman ben Fatih Terim'in o sistemini desteklerken, 'Günümüzün sistemi bu' derken herkes eleştiriyordu. Hatta eleştiriler öyle bir noktaya vardı ki bu sistemle değil Avrupa'da başarılı olması, ligi bile götüremez dendi. Fatih Terim de yoğun eleştirilerden kurtulmak için şöyle bir kurnazlık yaptı. Takımı maç başlamadan önce 3—5—2 şeklinde dizdirdi, maç başlayınca da 4—4—2 oynattı. Hiçbir spor yazarı da bunu farketmedi. Sonra Galatasaray hem üst üste dördüncü şampiyonluğu yakaladı, hem de UEFA Kupası'nı kazandı. O eleştiren spor yazarları Galatasaray başarılı oldukça şöyle yazmaya başladılar: 'Fatih hoca, takımı bizim dediğimiz gibi oynattın ve nasıl başarılı oldun gördün mü?' Ben şuna dayanarak o sisteme destek vermiştim. O sistem öncelikle çağın sistemiydi, başarılı olan takımların sistemiydi. Burada amaç, ön libero olayıyla gerideki liberoyu orta sahaya kaydırıp orta sahada hakimiyet tesis etmekti. Yanılgıya düşüp eleştirenler ise şöyle diyordu: 'Tek hat oynayınca hata çok oluyor, arkaya adam kaçıyor. Kopuk liberolu oynanırsa defansı toparlar'. Ben buna katılmıyordum. Önemli olan takım savunmasıydı. Bir takım iyi pres yapamıyorsa, defansın arkasında otuz— kırk metre boşluk bırakıyorsa kopuk liberolu da oynasa birşey yapamazdı.
 </p>
 <p class="metin">
  — Kendisine baştan beri destek veren biri olarak Fatih Terim'in başarılarını nasıl yorumluyorsunuz?
 </p>
 <p class="metin">
  Yıllardan beri Türkiye'nin kötü bir imajı vardı Avrupa'da. Bu imajın değişmesi gerekiyordu. Bunun için de bizim birşeyler yapmamız, başarılı olmamız lazımdı. Şimdi ne oldu? Fatih Terim geldi, bir Türk takımını UEFA Şampiyonu yaptı. Türkiye'nin ekonomik ve sosyal yapısı ortadayken bu başarı son yılların en büyük olayıdır. Fatih Terim'in İtalya'ya gitmesi de bir o kadar büyük bir olaydır. Neden? Bırakın Avrupa'nın bize bakış açısını, İtalya yabancı teknik direktörlere rağbet etmiyor. Bu sezon iki yabancı teknik direktör var. Biri Fatih Terim, biri de Erickson. O da yarı İtalyan. Fatih Terim, İtalya futbol tarihinde bugüne kadarki onaltıncı yabancı teknik direktör. Bundan dolayı Fatih Terim'in İtalya'ya gitmesi de çok büyük bir olay. Fatih Terim bugüne kader neler başardıysa, Avrupalıları taklit ederek değil, hepsini bileğinin hakkıyla ve kendi sistemiyle başarmıştır. İtalya'da yenilikçi teknik direktör olarak niteleniyorsa bu onun Avrupa'yı taklit etmediğini gösterir. Galatasaray'da ve Fiorentina'da uyguladığı sisteminin adı da Dar Alan Presi'dir.
 </p>
 <p class="metin">
  — Son olarak, çalıştığınız Milliyet Gazetesi'nin spor sayfasının arkadan içeriye alınmasını nasıl değerlendiriyorsunuz?
 </p>
 <p class="metin">
  Tamamıyla yönetimin tasarrufu ama yıllardan beri gelen bir gelenek de vardı. Spora ilk kez tam sayfa ayırarak Türk basınına öncülük eden Milliyet'in arka sayfası spor idi. Bu Milliyet'in bir özelliğiydi, bir klasiğiydi. Herkes gazeteyi okumaya arka sayfadan başlıyordu. Milliyet'in sporunu bu şekilde sevenler ve biz çalışanlar gerçekten çok üzüldük. Ama elimizden gelen birşey yok.
 </p>
 <br/>
 <center>
  <a class="anaorta" href="http://web.archive.org/web/20010622034019/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/spor/1.htm), [web.archive.org (arşiv bağlantısı)](http://web.archive.org/web/20010622034019/http://www.aksiyon.com.tr:80/2001/319/spor/1.htm)
