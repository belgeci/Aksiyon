# Süper Lig’e Boşnak takımı!

*Necati Kola 2001.06.30*

<div>
 <p class="spot">
  Bayrampaşa'nın Yıldırım  Mahallesi'nde yaşayan yüz bin  Yugoslav göçmenini temsil eden  Yıldırımbosnaspor'un en büyük  hedefi, Süper Lig'de mücadele  etmek ve Türkiye'nin beşinci  büyüğü olmak. İki yıl önce 3. Lig'e, bu yıl da 2. Lig'e  yükselen Yıldırımbosnaspor'un  yöneticileri, yakın bir zamanda  bu hedeflerine de ulaşacaklarına  inanıyorlar
 </p>
 <p class="metin">
 </p>
 <img border="0" src="/web/20020213234823im_/http://www.aksiyon.com.tr/2001/343/resimler/super.jpg"/>
 <p class="metin">
  Yıldırım Mahallesi... İstanbul Bayrampaşa'da yüz bin nüfuslu kocaman bir yerleşim birimi. Nüfus bakımından Türkiye'nin birçok il ve ilçe merkezinden büyük. Bu mahallenin sakinlerini, 1950'li yılların sonunda Tito'nun zulmünden kurtulmak için Yugoslavya'dan göç eden Boşnaklar, Makedonlar ve Sancaklılar oluşturuyor. Bu insanların kendilerini ifade etmek için seçtikleri araç ise spor. Hem sporu çok sevdiklerinden, hem de bir çatı altında toplanıp kendi aralarındaki dayanışmayı sağlamak için 1960 yılında Yıldırımspor'u kurdular. Yıldırımspor, o zamanlar mahalle takımı niteliğindeydi ama futbolda da, basketbolda da altyapısı mükemmeldi. Kulüp, eskiden beri futbol ve basketbolda birçok başarılı sporcu yetiştirdi.
 </p>
 <p class="metin">
  Tesis olmayınca başarı gecikti
 </p>
 <p class="metin">
  Sporcu potansiyeli açısından oldukça zengin olan Yıldırımspor, tesis yetersizliğinden dolayı profesyonel liglerde bir türlü mücadele edemedi. 1978 yılında ismini Yıldırımbosnaspor olarak değiştiren kulüp, 1970'li yıllarda Beşiktaş ve Fenerbahçe ile hazırlık maçları yaptı. Beşiktaş'ı 1—0 yendiler, Fenerbahçe ile de 2—2 berabere kaldılar. Bu skorlar aslında onların ne kadar güçlü olduklarını, biraz gayret ettiklerinde neleri başarabileceklerini gösteriyordu. Fakat aralarında bu takımı finanse edecek zengin insanlar olmadığı için arzu edilen başarı uzun yıllar elde edilemedi. Futbolu ve basketbolu çok seven göçmenler, Sovyetler Birliği'nin dağılmasından sonra Laleli'deki ticaret canlanınca tekstile yöneldiler ve spor ikinci planda kaldı.
 </p>
 <p class="metin">
  Yıldırımbosnaspor ne zaman dirilişe geçti?
 </p>
 <p class="metin">
  Kısa bir süre için spor ikinci planda kaldı ama Laleli'de ticaret hayatına atılan bu insanlar bol para kazanıp zengin olunca Yıldırımbosnaspor tekrar dirilişe geçti. 1998 yılında tekstilci Kerim Erden başkanlığında güçlü bir yönetim oluşturan Yıldırımbosnaspor, 1998—99 sezonunda Türkiye şampiyonu olarak Üçüncü Lig'e yükseldi. Yıllardır süren profesyonel ligde mücadele etme özleminin dindiği bu sezonda Yıldırımbosnaspor üç tane milli futbolcuyu amatör olarak oynattı. Bu futbolcular, Bulgaristan Milli Takımı oyuncusu Petkov, Fas Milli Takımı oyuncusu Said ve Bosna— Hersek Milli Takımı'nda oynayan Hidayet idi. 1999—2000 sezonunu altıncı sırada bitiren Kırmızı—Beyazlı takım, 2000—2001 sezonuna iddialı bir şekilde başladı. Üçüncü Lig 8. Grup'ta mücadele eden Yıldırımbosnaspor, birinciliğini haftalar önce ilan ederek sezonun ilk şampiyonu oldu ve İkinci Lig B Kategorisi'ne yükseldi.
 </p>
 <p class="metin">
  Hedef, Süper Lig'de beşinci büyük olmak
 </p>
 <p class="metin">
  Üç yıl gibi kısa bir sürede amatör kümeden İkinci Lig'e yükselme başarısı gösteren Yıldırımbosnaspor'un hedefleri oldukça büyük. Önce İkinci Lig A Kategorisi'ne yükselip sonra da Süper Lig'e adım atmak ve orada kalıcı olmak istiyorlar. Basın Sözcüsü Ercan Gül, taraftar sıkıntılarının bulunmadığını ve önümüzdeki sezondan itibaren Bayrampaşa Çetin Emeç Stadı'nı kırk dokuz yıllığına kiraladıklarını belirtiyor ve 'Yakın bir zamanda Türkiye'nin beşinci büyük takımı olacağız. Bu konuda hiç kimsenin bir şüphesi olmasın' diyor.
 </p>
 <p class="metin">
  Taraftar sıkıntısı yok
 </p>
 <p class="metin">
  Yöneticileri, taraftarları ve futbolcularının bir kısmı Boşnak olan Yıldırımbosnaspor'un maçlarını boş tribünlere oynamak gibi bir endişesi yok. Göçmenler, takımlarını çok seviyorlar ve nerede maç olursa olsun arkasından gidip moral veriyorlar. Takıma, İstanbul'daki maçlarda en az beş bin kişi, deplasmandaki maçlarda da en az bin kişi destek veriyor. Yıldırımbosnaspor'u sadece Bayrampaşa'da yaşayan göçmenler değil, Pendik ve Kartal'da oturan göçmenler de destekliyor. Bu durum, takım amatör kümedeyken de aynıydı.  Basın Sözcüsü Ercan Gül, Üçüncü Lig'deki maçları en az beş bin kişiye oynadıklarını, göçmenlerin takımlarına adeta aşık olduklarını ve hedefi büyüttükçe tribüne gelen taraftar sayısının da artacağını söylüyor.
 </p>
 <p class="metin">
  Saffet Sancaklı, kulübün yöneticisi
 </p>
 <p class="metin">
  Yıldırımbosnaspor'un futbol şube sorumluluğunu Saffet Sancaklı yapıyor. Soyadından da anlaşılacağı gibi o da Sancak'tan Türkiye'ye gelen bir göçmen ailesinin oğlu. Onun ailesi de Tito'nun baskılarından kaçarak Türkiye'ye göç etti. Herkes onu üç büyüklerde top koşturan ilk futbolcu olarak tanıyor. Vefa, Beşiktaş, Kocaelispor, Galatasaray, Milli Takım ve Fenerbahçe'de uzun yıllar top oynadı. Şu anda başta Rüştü Rençber olmak üzere birçok futbolcunun menecerliğini yapan Saffet Sancaklı, aynı zamanda Yıldırımbosnaspor'un transferlerden sorumlu yöneticisi. Takımın son yıllardaki başarılarında onun da çok büyük payı var. Saffet Sancaklı, 'Hedefimiz büyük. Biz Boşnaklar olarak hedefsiz, iddiasız yaşayamayız. Üç yıl gibi kısa bir sürede amatör kümeden İkinci Lig'e yükseldik. Amacımız en kısa zamanda Süper Lig'e çıkmak ve semtimizi en iyi şekilde temsil etmek' diyor.
 </p>
 <p class="metin">
  Hidayet'i Yıldırımbosnaspor yetiştirdi
 </p>
 <p class="metin">
  Yıldırımbosnaspor, futbolda olduğu gibi basketbolda da başarılı bir kulüp. Şu anda dünyanın en kaliteli basketbol ligi olan NBA'in Sacramento Kings takımında oynayan Hidayet Türkoğlu, altyapı eğitimini Yıldırımbosnaspor'da aldı. Sonra Efes'e transfer olan Hidayet, Türk Milli Takımı'nın da vazgeçilmez oyuncusu oldu. Daha ilk yılında Sacramento Kings takımında müthiş bir performans gösteren Hidayet Türkoğlu, sezonun en iyi altıncı çaylağı seçildi ve yakın bir zamanda NBA'in vazgeçilmez oyuncularından biri olacağını ispatladı. Amerika'da Türkiye'yi en iyi şekilde temsil eden Türkoğlu'nun ailesi de Yıldırım Mahallesi'nde oturan göçmenlerden. Hidayet'in akrabalarından bir kısmı halen Makedonya'da yaşıyor.
 </p>
 <p class="metin">
  Yıldırımbosnaspor'un yetiştirdiği basketbolcu sadece Hidayet Türkoğlu değil. Altyapısı oldukça kaliteli olan kulübün bayan basketbol takımı, İkinci Lig'de başarılı bir sezon geçirerek Bayanlar Basketbol Birinci Ligi'ne yükseldi. Yıldırımbosnaspor, futbolda olduğu gibi basketbolda da oldukça iddialı. Futbolda erkekler, basketbolda da bayanlar, önümüzdeki sezon yine zirve için oynayacaklar. Kulüp, bu başarıların yanı sıra basketbolda her yıl Milli Takım'ın çeşitli yaş gruplarına sporcu yetiştiriyor.
 </p>
 <p class="metin">
  En sempatik takım
 </p>
 <p class="metin">
  Yıldırımbosnaspor'un özelliklerinden biri de en sempatik takımlardan biri olması. Taraftarların ve oyuncuların deplasmanlarda dayak yemek gibi, küfür işitmek gibi bir endişeleri yok. Bütün takımlar onları çiçeklerle karşılayıp alkışlarla uğurluyorlar. Bunun başlıca sebebi de göçmen olmaları, misafir olmaları. Türkçeyi Boşnak lehçesiyle konuşan Basın Sözcüsü Ercan Gül, 'Gittiğimiz her yerde sevgiyle karşılanıyoruz. Göçmen takımı olduğumuz için kimse bize düşman olarak bakmıyor. Mesela, İstanbul'un fedaileri olarak bilinen Karagümrük'e, Kasımpaşa'ya fark atmamıza rağmen sahadan alkışlarla uğurlandık' diyor. Gül, bu sempatinin Süper Lig'e yükseldiklerinde tüm Türkiye'ye yayılacağını ve taraftar sayılarının milyonlarla ifade edileceğini de sözlerine ekliyor.
 </p>
 <br/>
 <center>
  <a class="anaorta" href="http://web.archive.org/web/20020213234823/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/spor/1.htm), [web.archive.org (arşiv bağlantısı)](http://web.archive.org/web/20020213234823/http://www.aksiyon.com.tr:80/2001/343/spor/1.htm)
