# Statta yat, statta kalk

*Necati Kola 1999.07.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son yıllarda spor olmaktan iyice çıkarak sadece ticaret ve eğlence aracı haline gelen futbol; FIFA, UEFA ve medyanın da yardımıyla, dur durak nedir bilmeden insanları ilgi alanına çekmeye devam ediyor
  </font>
 </div>
 <div id="newsText">
  <font class="detail-text">
   Yirminci yüzyılın bu büyülü sporu, her yıl geliştirilen çeşitli organizasyonlarla insanları stadlara ve ekran karşısına topluyor. Düzenlenen albenili organizasyonlar, futbolseverlerin bir ânını bile boş bırakmıyor. Bundan on yıl evveline kadar ortalama yedi sekiz ay olan futbol sezonu, günümüzde onbir aya kadar uzadı. Kışın cuma, cumartesi ve pazar günleri lig; salı, çarşamba ve perşembe günleri de Avrupa ve Federasyon Kupası maçları oynanıyor. Devre arasında özel turnuvalar, yazın da Avrupa ve Dünya Şampiyonaları ile hazırlık maçları derken koskoca bir sezon bitiyor, hemen diğer sezon başlıyor.
   <br/>
   <br/>
   Havelange'ın marifetleri
   <br/>
   <br/>
   Futbolun günümüzde bu kadar etkin bir konuma gelmesinde FIFA eski Başkanı Brezilyalı Joeo Havelange'ın çok büyük rolü var. Dünya futbolunun 24 yıl patronluğunu yapan Havelange, ilk defa başkan seçildiği 1974 yılında, 'Ben buraya futbol adı verilen bir oyunu pazarlamaya geldim' demişti. Hakikaten dediğini yaptı, futbolu çok iyi pazarladı. Televizyon patronlarıyla çok iyi ilişkiler kurdu, futbolun tüm dünyada seyredilmesini sağladı, bu büyülü sporu başlı başına bir sektör haline getirdi.
   <br/>
   <br/>
   Almanya Milli Takımı'nın eski kalecisi Tony Schummacher'in, maç saatlerinin Avrupa'nın prime time'ına göre ayarlandığı Meksika'86 Dünya Kupası'nda söyledikleri, futbolun bir sektör haline nasıl geldiğini gayet güzel bir şekilde ortaya koyuyor: 'Devamlı terliyoruz, boğazımız kuruyor. Güneş ışınları sahaya dik olarak düşüyor ve kafamızda parçalanıyor. Gölgemiz bile yok. Televizyon için bunun daha iyi olduğunu söylüyorlar'. O sıcakta maç yapmanın televizyonlar için daha iyi olduğunu söyleyenler ise Havelange ve Meksika'da yayın yapan Televisa kanalının sahibi Guillermo Canedo'ydu hiç şüphesiz. Onları Avrupa pazarına satacakları yayınlardan başkası ilgilendirmiyordu. Onlara göre futbolcular sıcaktan şikayet edeceklerine, çenelerini kapatıp sahada koşmaya bakmalılardı.
   <br/>
   <br/>
   Joeo Havelange, 16 takımla yapılagelen Dünya Kupası'nı, Meksika'86'dan itibaren 24 takımla organize etmeye başladı. Amacı, elemelerdeki heyacanı yükseltmek, organizasyondaki maç sayısını artırmak, seyirci sayısını çoğaltmak ve televizyonlardan daha fazla gelir etmekti. Joeo Havelange, patronluğunun son döneminde bir yenilik daha yaptı ve Fransa'98 Dünya Kupası'nda takım sayısını 32'ye yükseltti. Bu sayede daha fazla ülke heyecana ortak olacak, futbol maçlarını seyreden insan sayısı artacaktı. Nitekim Fransa'98, insanları en fazla ekran başına toplayan Dünya Kupası oldu. Havelange bu yeniliklerle kalmadı. Bayanlar Dünya Kupası'nı da uluslararası futbol takvimine alarak 1991'den itibaren düzenli olarak organize edilmesini sağladı. Bu girişimlerle bayan futbolu, dünya çapında popüler olmaya başladı. Ha unutmadan, Havelange şunu da yaptı; 1994 Dünya Kupası'nı Amerika Birleşik Devletleri'ne vererek futbolla uzaktan yakından hiçbir ilgisi olmayan Amerikalılar'ı stadlara topladı. Bu şekilde Futbol İmparatorluğu sınırlarına yeni bir ülke daha kattı.
   <br/>
   <br/>
   UEFA da boş durmuyor
   <br/>
   <br/>
   Futbolun dünyanın en ücra köşelerine kadar yayılması için çalışan kurumlardan biri de UEFA. Avrupa'daki futbol organizasyonlarını düzenleyen ve denetleyen UEFA, kitleleri statlara ve ekran başına toplayabilmek için çeşitli çalışmalar yapıyor. Şampiyon Kulüpler Kupası'nın isminin ve statüsünün değiştirilerek Şampiyonlar Ligi haline getirilmesi bu çalışmaların en önemlilerinden. 1992 senesinde uygulamaya konulan ve 8 takımla start alan Şampiyonlar Ligi, ilerleyen yıllarda önce 16, sonra da 24 takımla organize edildi. Bu sayı önümüzdeki yıllarda 32'ye çıkacak. Amaç, daha fazla maç, daha fazla seyirci ve daha fazla para.
   <br/>
   <br/>
   UEFA Asbaşkanı Şenes Erzik, amaçlarını şu sözleriyle gayet net bir şekilde özetliyor: 'Futbolcu transferleri artınca ve Avrupa'nın büyük kulüpleri tarafından Süper Lig adı altında bağımsız bir lig kurulması düşünülünce, UEFA olarak biz de Şampiyonlar Ligi'ne katılan takım sayısını artırmaya karar verdik. UEFA'nın amacı, sezona daha fazla maç sığdırıp televizyon ve seyirci gelirini artırmak. Bu yüzden futbolda güçlü olan ülkelerin şampiyon olamayan takımlarını bile Şampiyonlar Ligi'ne alarak kaliteyi ve rekabeti artırmayı düşünüyoruz'.
   <br/>
   <br/>
   UEFA; rekabeti, heyecanı, dolayısıyla reytingi, seyirciyi ve geliri artırmak için Şampiyonlar Ligi'ne katılan takımlara verdiği ödüllere de zam yaptı. Bundan böyle takımlara katılım payı olarak 1.5 milyon, her galibiyet için 500 bin, her beraberlik için 250 bin İsviçre Frangı para ödülü verecek. Çeyrek finale kalan takımlara 4, yarı finale kalan takımlara 5, finalde kaybedene 8 ve şampiyon olan takıma da 10 milyon İsviçre Frangı verilecek. Buna göre son sekiz takım arasına kalan takımlar (seyirci gelirleri hariç) 5 ila 20 trilyon lira arasında para kazanacaklar.
   <br/>
   <br/>
   UEFA, İntertoto Kupası'nı da uygulamaya koyarak daha fazla takımın Avrupa'da mücadele etmesini sağladı. Temmuzda başlayıp ağustosta sona eren bu organizasyonda kupayı alan takım UEFA Kupası'na katılmakla ödüllendiriliyor. Özellikle küçük takımlara Avrupa heyecanını yaşatmak amacıyla uygulamaya konulan İntertoto Kupası, bazı takımlar katılmasa da, bu amacına kısmen ulaştı. UEFA'nın bir yeniliği de bu sezon uygulamaya konulacak olan Procup. UEFA ve Kupa Galipleri Kupası'nın birleştirilmesiyle organize edilecek. Şimdilik eleme usulüyle düzenlenecek olan Procup'ın ilerleyen yıllarda lig şekline dönüşmesi muhtemel.
   <br/>
   <br/>
   Dünya çapındaki organizasyonlar
   <br/>
   <br/>
   Futbol sezonunun aşırı yoğun ve uzun olmasının nedenlerinden biri de dünya çapındaki organizasyonlar: Avrupa, Amerika, Asya, Afrika Futbol Şampiyonası ve Dünya Kupası. Ülkelerin oynadıkları eleme maçları sezonu yoğunlaştırırken, haziran ve temmuzda düzenlenen organizasyonlar da futbol takvimini uzatıyor. Bu önemli organizasyonlar televizyonlar aracılığıyla naklen yayınlanınca, insanlar futbolsuz bir gün dahi geçiremiyorlar. Futbol takviminin uzamasından en fazla rahatsız olanlar ise futbolcular. Yoğun maç programlarından dinlenmeye fırsat bulamıyorlar, sonraki sezonda da beklenen performansı gösteremiyorlar.
   <br/>
   <br/>
   Futbolcular nefes alamayadursun, FIFA'nın futbolsuz bir gün geçirilmemesiyle ilgili yeni projeleri var. Dünya Kupası'nın dört yılda bir değil de iki yılda bir düzenlenmesi bunlardan biri. Bu projenin 2010'dan itibaren uygulanması söz konusu. Diğer bir proje de Dünya Klüpler Şampiyonası. Kıtaların ve evsahibi ülkenin en iyi takımlarının katılımıyla ilki bu sezon gerçekleştirilecek olan bu organizasyon, sezon ortasındaki boşlukta yapılacak. Yani insanlara, futbolsuz bir gün dahi çok görülücek.
   <br/>
   <br/>
   Ramazan Bayramı'nda maç
   <br/>
   <br/>
   Türkiye'deki futbol sezonunun uzunluğu ve yoğunluğu Avrupa'yla hemen hemen aynı. Haziran ayındaki onbeş günlük tatil ve transfer koşuşturmasının ardından toplanan takımlar yeni sezon için çalışmalara ve hazırlık maçlarına başlıyorlar. Temmuz ayının başlarında bir taraftan İntertoto maçları oynanıyor, diğer taraftan da çeşitli illerde TSYD'nin organize ettiği turnuvalar düzenleniyor. Temmuzun sonunda ise UEFA ve Şampiyonlar Ligi elemeleri start alıyor. Ağustosta lig, Avrupa kupaları ve milli maç heyecanı, kasımda da Federasyon Kupası maçları başlıyor. Bir aylık devre arasında ise takımlar çeşitli turnuvalara katılıyorlar. Mesela, geçen sezon devre arasında Galatasaray, Feyenoord ve Borussia Dordmund'un katılımıyla Antalya'da özel bir turnuva düzenlendi. Maçlar Ramazan Bayramı'nın birinci, ikinci ve üçüncü günlerinde oynandı. İnsanlar bir taraftan akrabalarıyla bayramlaşırken, bir taraftan da televizyondan yayınlanan maçları seyretti.
   <br/>
   <br/>
   Ocak ayının sonunda başlayan ikinci devre ise mayısın sonunda bitiyor. Başbakanlık ve Cumhurbaşkanlığı Kupası maçları derken sezonun bitmesi haziranın ortalarını buluyor. Yine onbeş günlük tatil ve transfer koşuşturmasının ardından yeni bir sezon daha başlıyor.
   <br/>
   <br/>
   Gol kısırlığının nedeni yoğunluk
   <br/>
   <br/>
   Geçtiğimiz günlerde Galatasaray, Fenerbahçe ve Beşiktaş'ın katılımıyla düzenlenen TSYD Kupası maçlarında takımlar gol atmakta oldukça zorlandılar. Spor Yazarı İslâm Çupi'nin de dediği gibi bu gol atamama problemi, sezonun yoğunluğu nedeniyle aşırı yorulan, uzunluğu nedeniyle de yeterince dinlenmeye fırsat bulamayan futbolcuların yorgunluğundan kaynaklanıyor. Öyle görünüyor ki FIFA ve UEFA, maç yoğunluğunu artırarak takımlara daha fazla para kazanma imkanı sunmaya çalışırken yanlış yapıyor. Belki bu durum televizyonların işine geliyor ama futbolcu ve seyircilere bıkkınlık veriyor. Son yıllarda tribünlerin boşalmasının ve maç başına düşen gol ortalamasının düşmesinin sebeplerinden biri de maç yoğunluğu. İngiltere'nin ve dünyanın en zengin kulüplerinden Manchester United, önümüzdeki sezon maç programlarının aşırı yoğun olacağı gerekçesiyle Federasyon Kupası'na katılmama kararı aldı ve İngiltere Futbol Federasyonu'ndan affını istedi. Böyle giderse bazı şampiyonalara katılmak istemeyen takımların sayısı her geçen yıl artacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6A8E1AA891F75EBDDAE94530AE178D93?newsId=4705), [web.archive.org (arşiv bağlantısı)](http://web.archive.org/web/20141001011712/http://www.aksiyon.com.tr:80/aksiyon/newsDetail_getNewsById.action;jsessionid=6A8E1AA891F75EBDDAE94530AE178D93?newsId=4705)
