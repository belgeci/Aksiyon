# Biz "Padişahım bu yanlış" diyoruz

*Necati Kola 2015.11.30*

<div class="pNewsDetailMainContent ctx_content" itemprop="articleBody">
 <p>
  Kayyım atanan Bugün TV ve Kanaltürk’ten ayrıldıktan sonra Can Erzincan’ı ulusal bir kanal hâline getiren Turan Görüryılmaz ve Fatih Akalan ile özgür yayıncılığı konuştuk.
 </p>
 <p>
  Dünya Basın Özgürlüğü sıralamasında 154. basamakta yer alan Türkiye’de gün geçmiyor ki bir medya kuruluşu basılmasın, gazeteci tutuklanmasın, muhabir işten atılmasın. Hatta bazen günde 8 yazar, 80 gazeteci, 800 televizyoncu işsiz kalıyor. Ülkede bunlar olup biterken özgür yayıncılığa ilgi daha da artıyor. Bu ilgi, Can Erzincan gibi yerel bir kanalı bile ulusal medya organı hâline getiriyor. Biz de şu anda ‘düdüklü tencerenin deliği’ vazifesi gören Can Erzincan TV’yi ve özgür yayıncılığı, kanalın yeni ekran yüzleri Turan Görüryılmaz ve Fatih Akalan ile konuştuk.
 </p>
 <p>
  <strong>
   -Kanaltürk ve Bugün TV’ye TOMA’lar ve polisler eşliğinde kayyım atanmasından başlayalım isterseniz. O süreçte neler yaşadınız ve Can Erzincan macerası nasıl başladı?
   <br/>
   Turan Görüryılmaz:
  </strong>
  Polisler eşliğinde kayyım heyeti geldi, fiş çekildi, ekran karartıldı. Sonra yayın akışı değiştirildi, iki kanalda da belgeseller yayımlanmaya başladı. Fatih ile iki gün bekledik. Polis eşliğinde sabah mesaimize geldik; ama akşama kadar hep oturduk. Bize haber yaptırılmadı. İkinci günün akşamı, 30 Ekim’de Fatih ile birlikte istifa etme kararı aldık. Baskı altında çalışamayız, bunun sonu yok dedik. Seçimlere de iki gün kalmıştı. Söz söylememiz, televizyonculuk yapmamız gerekiyordu. Bir gün önce de Can Erzincan TV’nin sahibi Recep Aktaş “Bugün TV ve Kanaltürk’ten ayrılanlara kanalım açıktır.” diye çağrı yapmış, bizi de canlı yayında konuk etmişti. Biz ilk etapta sesimizi orada duyurmuştuk. Ertesi gün sabah saatlerinde istifa dilekçemizi kayyıma sunduk, bir-iki eşyamızı toparladık ve geldik Can Erzincan TV’ye.
 </p>
 <p>
  <strong>
   Fatih Akalan: Tam anlamıyla ceketimizi alıp çıktık.
  </strong>
 </p>
 <p>
  <strong>
   Görüryılmaz:
  </strong>
  Ve o ceketle öğlen burada yayına çıkmaya başladık. Tabii teknik imkânlar ve personel yetersiz. Aslında TÜRKSAT uydusundan tüm Türkiye’ye ve dünyaya yayın yapıyor ama içerik itibarıyla yerel bir kanal. Öncelikle ekran sürekli dolu olsun, sürekli canlı yayın olsun diye Fatih ile birlikte günü ikiye böldük. İkindiye kadar ben, gece yarısına kadar Fatih ekranda oluyor. Türkiye gündeminde ne varsa onları konuşuyoruz konuklarımızla. Bugün TV’de nasıl çalışıyorsak aynı sistemi buraya taşıdık. Kısa sürede kanalın yayın akışı tamamen değişti ve Can Erzincan tam anlamıyla bir haber kanalı hâline geldi. Sabah, öğle, akşam ve gece haberleri giriyor. Araları da konuklarla biz dolduruyoruz. Tabii buradaki değişim izleyicinin büyük ilgisini çekti. Hem Bugün TV izleyicileri hem Samanyolu TV izleyicileri hem de Türkiye’de özgür yayın özlemi çeken ne kadar seyirci varsa hepsi televizyonlarına Can Erzincan’ı ayarladı.
 </p>
 <p>
  <strong>
   -İlgiyi nasıl ölçüyorsunuz?
   <br/>
   Görüryılmaz:
  </strong>
  Facebook’tan, Twitter’dan gelen destek mesajlarına bakınca bunu görüyoruz. Ayrıca izleyicilerimiz doğrudan bizi arayıp teşekkür ediyorlar, dua ediyorlar. Ülkenin her tarafından destek telefonları aldık. Elimizden ne gelirse yaparız diyorlar. Ayrıca, bizzat ziyaret edenler var. Mesela, hiç tanımadığımız bir izleyici grubu bizi ziyaret etti. Gaziantep’ten geliyorlarmış. Bir tepsi baklavayla geldiler, tebrik ettiler ve dua ederek gittiler.
 </p>
 <p>
  <strong>
   -Size yüzde 51’in sesi gözüyle bakmak doğru mu?
   <br/>
   Görüryılmaz:
  </strong>
  Biz yüzde 51’in değil, daha fazlasının sesi olmaya çalışıyoruz. İlk etapta muhalif denilebilir ama biz muhalif bir sesten ziyade özgür bir ses olmak istiyoruz. Yirmi kanal aynı şeyleri gösterirken biz farklı bir şey sunuyoruz. Bizim sunduğumuz aslında gerçekler. Ülkenin gerçekleri…
  <br/>
  <strong>
   Akalan:
  </strong>
  Muhaliflik, bir şeyin hilafında olmak demek ve bir reaksiyon ifade ediyor. Birileri bir şey diyor ve siz ona karşı bir reaksiyon geliştiriyorsunuz. Bizim böyle bir şeyimiz yok. Biz bir aksiyon içindeyiz. Özgür bir gazetecilik yapmak istiyoruz. Biz doğruyu-yanlışı ifade etmek, birileri bir şey yaparken de ona ayna tutmak istiyoruz. Aynadaki sureti kişiye çirkin geliyorsa bu bizden kaynaklanmıyor. Gördükleri şeyden rahatsız oluyorlarsa kendilerini bir kontrol etmeleri lazım. Biz aslında iktidar için de iyi bir şey yapıyoruz. Biz aslında AK Parti’ye oy veren insanlar için de iyi bir şey yapıyoruz. Bir insan sürekli goygoylanmak ister mi? İstememesi lazım. Padişahım çok yaşa! Ama bu aslında padişahın ömrünü kısaltan bir şey. Ne zaman bu sesler yükseliyorsa, o devrin sonunun geldiğinin işaretidir bu. Saray soytarılarının dışında halkın içinden birilerinin çıkıp ‘Padişahım bu yanlış’ demesi gerekiyor. Biz bunu yapmaya çalışıyoruz.
 </p>
 <p>
  <strong>
   -Konuk sıkıntısı çekiyor musunuz?
   <br/>
   Akalan:
  </strong>
  Çekmiyoruz. Mehmet Altan’ından Nazlı Ilıcak’ına, Süleyman Yaşar’ından Ünal Tanık’ına, Ergun Babahan’ından Sedat Laçiner’ine kadar birçok önemli ismi konuk ettik, ediyoruz. Sadece lokasyonu anlatmakta zorluk çekiyoruz. Mecidiyeköy Ortaklar Caddesi’ndeki bir yere konuk getirmekle sanayinin içinde, düğün salonunun bulunduğu bir binaya konuk getirmek aynı değil.
 </p>
 <p>
  <strong>
   -Can Erzincan ismi insanlara çok sempatik geliyor. Siz ne düşünüyorsunuz bu konuda?
   <br/>
   Akalan:
  </strong>
  Bir devrin hikâyesi yazılırken Can Erzincan isminin bir sembol olacağını düşünüyorum. Keşke karar alıcılar bu ismi korusa ve biz bir gün Türk medyasını anlatırken havuz medyasına direnmek için Can Erzincan televizyonculuğunu hem Türkiye’de hem dünyada anlatabilsek. Günün birinde burası bir özgür medya devi olursa -bilmiyorum bu hayal gerçek olur mu- insanlar bize bunu hep sorsunlar. Biz de Türkiye’de bir devirde gazetecilik rezil hâle düşürüldü ve biz özgür gazeteciliği yerel bir kanal olan Can Erzincan’dan devam ettirdik deyip geçmişteki utanç günlerinin yaşanmaması için tekrar tekrar anlatalım. Bence bir devrin hikâyesini anlatırken buradan bir sinema filmi de çıkar, belgesel de çıkar, kitap da çıkar.
  <br/>
  <strong>
   Görüryılmaz:
  </strong>
  Ben buradan iletişim fakültesinde okuyan ve gazeteci olmak isteyen gençlere bir çağrıda bulunmak istiyorum. Eğer bu mesleği severek yapmayı düşünerek bu okullara girdilerse, buyursunlar gelsinler, özgür gazetecilik 2015 Türkiye’sinde nasıl yapılmaya çalışılıyor, çalıştıkları kurumlara el konularak işten atılan gazeteciler Can Erzincan kanalında ve Özgür Düşünce gazetesinde ne şartlarda çalışıyorlar ve her türlü olumsuzluğa rağmen özgür yayıncılık için neler yapıyorlar gelsinler yerinde görsünler. Bu iş okullarda öğretildiği gibi değil. İşin gerçeği burada yaşanıyor.
  <br/>
  <strong>
   Akalan:
  </strong>
  Arap medyasıyla ilgili bir fıkra vardır. Gazete bayiine gider, El Sabah istersiniz. Bayi, önündeki gazeteye bir El Sabah kaşesi basar verir. El Akşam, El Takvim istersiniz, aynı şekilde. Bugün Türkiye’de 20 gazete aynı manşetle, içerikle çıkıyor. Bu gazetelerin logolarını değiştirin, okuyucuları fark ederse sözlerimi geri almaya hazırım. Böyle bir ülkede Can Erzincan ismi fazlasıyla makul.
 </p>
 <p>
  <strong>
   -Fıkradaki gazeteler ‘El’ ile başlıyor ama şu an Türkiye’de ‘Özgür’ ile başlayan bir yayıncılık süreci söz konusu.
   <br/>
   Akalan:
  </strong>
  Bir medya organının özgür yayın yapması kadar tabii bir şey yoktur. Bir gazete isminin önüne ‘Özgür’ koyuyorsa, başka bir gazeteyi politbüro  hazırlıyorsa, iş cerrahi  müdahaleye varmış demektir.
  <br/>
  <strong>
   Görüryılmaz:
  </strong>
  Uyduda Can Erzincan gibi yüzlerce kanal var. Bir anda Can Erzincan’ın ulusal bir kanal gibi konuşulmaya başlaması bile aslında insanların özgür medyaya nasıl özlem duyduğunu gösteriyor. Biz ufak dokunuşlar yaptık, gönüllü çalışanların katkısı da var ama asıl Can Erzincan’ı Can Erzincan yapan, insanların özgürlüğe duyduğu ihtiyaç.
  <br/>
  <strong>
   Akalan:
  </strong>
  İzleyici ekranda bizi görüyor ama arkada da özveriyle çalışan insanlar var. Belli medya gruplarında üst düzey yönetici olacak insanlar burada yayının siyaha düşmemesi için kablo çekiyor, format atıyor. Şunu demeye çalışıyorum: İstedikten sonra siz bu işi yaparsınız. Çayı da kendiniz demlersiniz, yemeği de kendiniz pişirirsiniz, kabloyu da kendiniz çekersiniz. Yeter ki Bugün TV ve Kanaltürk’te olduğu gibi biri gelip fişi çekmesin.
  <br/>
  <strong>
   Görüryılmaz:
  </strong>
  Mesele gerçeği söylemekse, bir kamera, bir canlı yayın imkânı, bir de sunucu yetiyor. Biz de şu an bunu yapıyoruz. Teknik imkânlarımız az, personelimiz yetersiz ama özgürüz.
  <br/>
  <strong>
   Akalan:
  </strong>
  Can Erzincan, 04.45 darbesinin bir sonucudur. Biz o darbeden önce on gün boyunca kanalda yatıp kalktık. Geldiler, geliyorlar, gelecekler… Sadece duş alıp elbiselerimizi değiştirmek için evimize gittik. Son üç gün ise kanaldan hiç çıkmadık. Ve bir gece yarısı geldiler. Kaleyi fetheder gibi kapıları kırıp içeri girdiler, kayyım mantığıyla kurumumuzu gasbettiler, yayının fişini çektiler. Diğer medya kuruluşları, meslektaşlarımız seslerini çıkartmadı. Sanki teröristlermiş gibi çalışanların tepesine polis dikilmesi, yaka-paça dışarı atılmaları, gözaltına alınmaları hepsi çok anormal şeyler. Son elli yılda hiç kimse bize böyle bir hikâye anlatamaz. Bu, Türk medyasına yapılmış bir darbedir.
 </p>
 <p>
  <strong>
   -Bir taraftan bunlar olurken bir taraftan da “Dünyanın en özgür basını bizde.” diyorlar.
   <br/>
   Akalan:
  </strong>
  Maalesef söylem ile eylem arasında bu kadar uçurumun yaşandığı bir iktidarı Türkiye ilk kez görüyor. Kendi kitlesinin gözlerinin içine baka baka pervasızca, arsızca, pişkince yalan söylüyorlar. Çünkü tek dertleri o yüzde 49’luk bloku ellerinde tutmak. Geri kalan yüzde 51’in gerçeği Ağrı Dağı kadar net bir şekilde görmesi onlar için bir şey ifade etmiyor. Başbakan “Akşam eve gidebiliyorsanız özgürsünüz.” dedikten sonra birkaç defa sordum canlı yayında: “Sayın başbakan, üç gündür evime gidemiyorum, çocuklarımı göremiyorum, kanalımda nöbet tutuyorum. Ne diyorsunuz?” Cevap alamadım. 800 gazeteci Samanyolu’nda işten atıldı. Evlerine gidebiliyorlar ama gazeteci değiller artık. Israrla bu rezil yalanı söylemek bir illüzyon. Resmen Thruman Show’u izletiyorlar bize.
 </p>
 <p>
  <strong>
   -İzlenme oranı artınca reklamlar da arttı. Hatta aralarında devletin Anadolu Jet’i bile vardı. Sonra bir anda kesildi.
   <br/>
   Görüryılmaz:
  </strong>
  İnsanlar seyredildiğini görürse, su akar yolunu bulur. Reklamcılığı bilen bilir. Reklamlar paket olarak gelir. Bazı şirketler baskı gelince bizi paketten çıkarın demiş. Yüzde 49 oy alıyorsan, 13 yıldır iktidardaysan, dünya lideriysen üç tane gazeteciden mi korkuyorsun? Can Erzincan’ın reklamını baltalayarak ne yapacaksın?
  <br/>
  <strong>
   Akalan:
  </strong>
  Onların canını yakan şu: Biz onların mahallesine sesleniyoruz. Biz o mahallenin çocuğuyuz. O mahallede içten içe, alttan alta derin bir sorgulamanın başladığını görüyorlar. ‘Aman bunlar eyleme dönüşmesin, bir an evvel bastıralım.’ Sürdürülebilir değil bu. Toplumun ateşini sürekli 41-42 derecede tutamazsınız. Ya havale geçirip ölecek insanlar ya da ateşi düşüreceksiniz.
 </p>
 <p>
  <strong>
   -Hedefiniz ne?
   <br/>
   Görüryılmaz:
  </strong>
  Hedefimiz ilk beş haber kanalından biri olmak. İmkânsız da değil. Bugün TV’de nasıl başardıysak burada da başaracağız inşallah.
 </p>
 <p>
  <strong>
   HAVUZDAN DAHA FAZLA PARA AKITMAK, ULUSAL YAYINCILIK DEĞİLDİR
  </strong>
 </p>
 <p>
  <strong>
   -Yerel bir kanal bir anda ulusal bir kanal oldu. Sizce yerellik, ulusallık kriterleri neler?
   <br/>
   Akalan:
  </strong>
  Evrensel hiçbir şey söylemeyen en az 20 kanal var bu ülkede. Evrensel ahlaka, hukuka uymayan… Evrensel hiçbir şeyi ekrana yansıtmayan televizyonculuk mu ulusal yayıncılık? Uydunuzun erişimi, daha büyük bütçelerle o yayıncılığı yapmak, daha çok adama para kazandırmak, havuzdan para akıtmak mı ulusal yayıncılık? Türkiye’nin en büyük şirketlerine kayyım atanıyor, kaç kanal verdi? Haydi bazıları paralel yapı saçmalığıyla verdi, habercilikte temel bir ilke vardır: Muhatabına söz hakkı tanımak... Mesela, Kaynak Holding yöneticilerine ‘Milyarlık şirketlerinize el konuldu, ne diyorsunuz?’ diye sordunuz mu? Sormadınız, sormayacaksınız. Sormayacağınızı şuradan biliyoruz. 22 Temmuz’da sahur operasyonu yaptıkları polislerin bir tekinin avukatına iki kelimelik söz hakkı tanımadılar. Bu mu ulusal yayıncılık? 1 Kasım’dan önce kaçı Meclis’teki muhalefet liderlerine ekranlarını açabildi? Biz herkese ayrım yapmadan ekranlarımızı açtık. Hatta hodri meydan! AK Partililere de ekranlarımız sınırsız açık. Gelsinler, sabaha kadar biz soralım, onlar cevaplasın.
  <br/>
  <strong>
   Görüryılmaz:
  </strong>
  Yerelliği şöyle bağlayalım. Havuz kanallarında, sosyal medyada yerel kanal diye küçümseyenler oldu. Madem yerel, neden sizi rahatsız ediyor? Bir sürü kanalınız, gazeteniz var, bırakın Can Erzincan da yerel merel özgür televizyonculuk yapsın.
 </p>
</div>


Kaynak: [www.aksiyon.com.tr](http://www.aksiyon.com.tr:80/necati-kola/biz-padisahim-bu-yanlis-diyoruz_553094), [web.archive.org (arşiv bağlantısı)](http://web.archive.org/web/20160104014858/http://www.aksiyon.com.tr:80/necati-kola/biz-padisahim-bu-yanlis-diyoruz_553094)
