# Hıç oynamadan 1 numara oldum

*Necati Kola 2002.05.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Rüştü Reçber, kalecileri askere gittiği için eldiven giymeye başladı. Burdurgücü'nde 3. kaleciyken Antalyaspor'un yolunu tuttu. Antalyaspor'da da 3. kaleciydi; ancak önce Ümit Milli Takım'a seçildi, sonra F.Bahçe'ye transfer oldu. Engin'in ayağı kırılınca hem F.Bahçe'nin, hem de A Milli Takım'ın kalesini devraldı.
  </font>
 </div>
 <div id="newsText">
  <font class="detail-text">
   Türk Milli Takımı, Dünya Kupası vizesi alarak 48 yıllık hasrete son verdi. Bu başarıda, yıllardır birlikte oynayan jenerasyonun payı çok büyük şüphesiz. Hakan Şükür, Arif Erdem, Alpay Özalan, Okan Buruk, Ergün Penbe, Bülent Korkmaz, Emre Aşık, Abdullah Ercan, Tugay Kerimoğlu, Ogün Temizkanoğlu (Dünya Kupası kadrosuna alınmadı) ve Rüştü Reçber gibi isimlerden oluşan bu çekirdek kadro, Ay-Yıldızlı forma ile Türk halkına birçok sevinç yaşattı. Yıllardır ekonomik sıkıntı çeken Türk halkının en büyük moral kaynağı olan bu futbolcuların hayat hikayeleri de birbirine çok benziyor. Anadolu'nun bir köyünde veya büyük şehirlerin kenar mahallelerinde doğup büyüme, fakir bir ailenin evladı olma, her çocuk gibi futbola merak sarma, mahallede keşfedilme, amatör bir takımda oynarken kendini bir anda İstanbul'un büyük takımlarında bulma... Fenerbahçe ve Türk Milli Takımı'nın kalecisi Rüştü Reçber'in hayatı da aşağı yukarı aynı; fakat farklı yönleri de yok değil. 1993 yılında trafik kazası geçirerek ölümden dönen, Fenerbahçe'nin Pendikspor'a yenilerek Türkiye Kupası'ndan elenmesinden sonra amigolar tarafından dövülen, bu yüzden kaptanlığı bırakan, Manchester United'ın teklifine şimdilik hayır deyip bir yıl daha Fenerbahçe'de kalacağını açıklayan kaleci Rüştü ile Antalya Belek'te Milli Takım'ın hazırlık kampında konuştuk.
   <br/>
   <br/>
   - Kalecilik serüvenin nasıl başladı?
   <br/>
   <br/>
   Her çocuk gibi ben de futbola çok büyük ilgi duyuyordum. Ama o zamanlar hayallerimde, hedeflerimde buralara kadar gelmek yoktu. Ben futbola amatör olarak Korkutelispor'un (Antalya'nın ilçesi) genç takımında başladım. Genç takımda oynarken kaleci değildim. A takımın kalecisi askere gitti. Hocamız vardı, rahmetli Dursun Karasucu, bana 'Senin boyun uzun, A takımın kalecisi olur musun?' dedi. Ben de olurum, dedim. Ondan sonra hem genç takımda futbolcu olarak oynamaya devam ettim, hem de A takımın kalesini korumaya başladım.
   <br/>
   <br/>
   - Korkutelispor zayıf bir takımdı o zamanlar. Yükselişin nasıl gerçekleşti?
   <br/>
   <br/>
   Ben Korkutelispor'dan Burdurgücü'ne transfer oldum. Burdurgücü o sezon ilk kez 3. Lig'de mücadele edecekti. Ben üçüncü kaleciydim, fazla oynama şansım olmadı, takım tekrar amatör kümeye düştü; ama ben hocalarımdan çok şey öğrendim. Sonra Antalyaspor'a transfer oldum. Antalyaspor'da da üçüncü kaleciydim. İzmir'de yapılan Ümit Milli Takım seçmelerine katıldım. Seçmeleri Fatih Terim hocamız ile Rasim Kara hocamız yapıyordu. Beni beğendiler ve aday kadroya çağırdılar. Daha sonra da Antalyaspor'da oynamadığımız halde bana Ümit Milli Takım'da görev verdiler. İlk milli formayı da İzmit'te Almanya Ümit Milli Takımı ile oynadığımız hazırlık maçında (1-0) giydim. Üç yıl sonra da Fenerbahçe'ye transfer oldum.
   <br/>
   <br/>
   'Terim kumar oynadı ve kazandı'
   <br/>
   <br/>
   - Ümit Milli Takım'a seçildiğinde henüz tam profesyonel değildin. Aday kadroya çağrılınca neler hissettin?
   <br/>
   <br/>
   Antalyaspor'da üçüncü kalecisin, kendi takımında oynamıyorsun; fakat Fatih Terim ve Rasim Kara gibi iki büyük hoca seni beğeniyor ve Ümit Milli Takım'a alıyor. Bence büyük risk aldılar, büyük kumar oynadılar. Demek ki bende büyük gelecek gördüler, bana yatırım yaptılar. O zamanlar Fatih hocamız gençlere çok büyük önem veriyordu, hâlâ da veriyor. Sağolsun, önem verdiği gençlerden biri de ben oldum. Benim için çok büyük bir şanstı bu. Bana düşen de bu şansı değerlendirmekti. Ben de bu şansı değerlendirdiğimi düşünüyorum. 11 kez Ümit Milli Takım'ın kalesini koruduktan sonra A Milli Takım'a yükseldim. Şu ana kadar da 63 kez A Milli Takım'ın formasını giydim.
   <br/>
   <br/>
   - Aileniz ilk başlarda futbolcu olmanıza karşı çıktı mı?
   <br/>
   <br/>
   Hayır. Annem, babam beni serbest bıraktı. Ben son derece rahattım. Futbolla ilgili kararları hep kendim verdim.
   <br/>
   <br/>
   - Hayatınızda üç tane çok önemli kader anınız var. Birincisi, biraz önce bahsettiğimiz Ümit Milli Takım'a çağrılmanız. İkincisi, Antalyaspor'da oynarken geçirmiş olduğunuz kaza. Bu kazada takım arkadaşınız Levent vefat ederken, siz yaralı olarak kurtuldunuz.
   <br/>
   <br/>
   Bu kazayı kesinlikle hatırlamak istemiyorum. Gerçekten çok kötü bir kazaydı. Ümit Milli Takım'ın kalesini koruduğum 1993 yılı ortalarıydı. Koma halinde kaldırıldığım hastanede yoğun bakıma alınmıştım. Kalçamda çıkık vardı, başta yüzüm olmak üzere vücudumun her tarafı yara bere içindeydi. Ama hayati tehlikeyi atlatmıştım. Komadan çıktığımda daha neler olduğunu anlamadan karşımda Fatih Terim ve Rasim Kara hocamızı gördüm. Kazayı duyar duymaz hastaneye ziyaretime gelmişlerdi. Bu nazik ve ince davranışları o kadar hoşuma gitmişti ki anlatamam. Uzun bir sohbetten sonra bana bir isteğimin olup olmadığını sordular. O sene Akdeniz Oyunları vardı. Sakatlığımın o tarihe kadar geçmeyeceğini bildiğim halde Akdeniz Oyunları'na beni de götürmelerini istedim. Gülerek 'Biz façası bozuklarla iş de yapmıyoruz, bir yere de gitmiyoruz' dediler. Nitekim, şampiyon olduğumuz 1993 Akdeniz Oyunları'na beni götürmediler. Zaten gidemezdim de...
   <br/>
   <br/>
   - Hayatınızdaki önemli kader anlarından biri de kaleci Engin İpekoğlu'nun ayağının kırılması. Engin sakatlanınca hem Fenerbahçe'nin, hem de A Milli Takım'ın kalesini devraldınız.
   <br/>
   <br/>
   Biraz önce de söylediğim gibi futbolda şansları değerlendirmek çok önemli. Fakat Engin abinin ayağının kırılması benim açımdan gerçekten çok talihsiz bir şans oldu. Gönlüm böyle bir şansın doğmasını hiç istemezdi; fakat kaderde bu olunca önüne geçilemedi. Engin abi sakatlanınca, 14 Aralık 1994 tarihinde Ali Sami Yen Stadı'nda İsviçre ile oynadığımız Avrupa Şampiyonası eleme maçında ilk kez A Milli Takım'ın kalesini korudum. O maçta 2-1 yenildik ve bana yönelik eleştiriler epey fazla oldu. Birçok spor yazarı benim tecrübesiz olduğumu, A Milli Takım'ın kalesini koruyamayacağımı söyledi. Ancak Fatih hocamız bütün eleştirileri göğüsleyerek bana destek verdi. Ben de Fatih hocamızın güvenini boşa çıkartmadım. Nitekim, kalan maçlarda çok başarılı sonuçlar aldık ve tarihimizde ilk kez Avrupa Şampiyonası'na katılma hakkını elde ettik.
   <br/>
   <br/>
   'Hazırlık kampı çok güzeldi'
   <br/>
   <br/>
   - Antalya Belek'teki Dünya Kupası'na hazırlık kampınız nasıl geçti?
   <br/>
   <br/>
   Çok güzel bir yerde kamp yaptık. Belek, dünyanın en güzel yerlerinden biri. İdman sahalarımız son derece mükemmeldi, hava son derece güzeldi. Ailelerimizin de yanımızda olması moralimizi yükseltti. Ayrıca, annem babam geldi. Yoğun maç trafiğinden dolayı epeydir görüşemiyorduk. Böylece hasret gidermiş olduk. Bu kampta hem ligin yorgunluğunu üzerimizden attık, hem moral depoladık, hem de fizik ve kondüsyonumuzu geliştirdik. Güney Kore'ye son derece hazırlanmış bir şekilde gidiyoruz. Umuyorum, Türk halkının yüzünü kara çıkartmayacağız, onları utandırmayacağız.
   <br/>
   <br/>
   - Artık bütün ülkeler, yıldız oyunculardan ziyade takım oyununa önem veriyorlar. Bu açıdan baktığımızda Dünya Kupası'nda kalecilere ne kadar iş düşecek? Takım oyunu, kalecilerin yükünü biraz olsun azaltabilir mi?
   <br/>
   <br/>
   Ben değişen bir şeyin olacağını sanmıyorum. Futbolda her zaman herkese büyük işler düşer. Kalecilere eskiden ne kadar iş düştüyse, bu Dünya Kupası'nda da o kadar iş düşecektir. Ben de üzerime düşen görevi en iyi şekilde yerine getirmeye çalışacağım.
   <br/>
   <br/>
   - Bu Dünya Kupası'nda hangi kaleciler ön plana çıkabilir? Fransa 98'de Barthez yıldızlaşmıştı.
   <br/>
   <br/>
   32 ülke var. Her ülkede de üçer kaleci var. Bu da demektir ki Dünya Kupası'nda 96 kaleci olacak. Ben şimdiden kimin oynayıp kimin oynamayacağını bilemem. Kaldı ki birçoğunu da tanımıyorum. Bu sorunun cevabını verebilmek için Dünya Kupası'nı beklemek lazım.
   <br/>
   <br/>
   - Peki, o zaman siz kendinizi değerlendirin. Bu Dünya Kupası'nda Rüştü Reçber en başarılı kaleciler arasında gösterilecek mi?
   <br/>
   <br/>
   Benim en başarılı kaleciler arasına girmek gibi bir amacım yok. Ben sadece görevimi yerine getirmek istiyorum ve görevini en iyi şekilde yapan kaleci olarak anılmak istiyorum.
   <br/>
   <br/>
   - Antalya kampında futbolcular genelde toptan şikayetçiydiler. Adidas'ın yeni ürettiği top kaleciler açısından nasıl?
   <br/>
   <br/>
   Top kaleciler açısından iyi değil. Yapısı gereği gittikçe hızlanıyor. Bir de vuruş tekniğine göre çok falso alabiliyor. Bunlar da bizi haliyle çok etkileyecek ve zor durumda bırakacak. Futbolcular alıştıkları zaman topa istedikleri gibi hükmedebilecekler; fakat kalecilerin topa hükmetme gibi bir şansları maalesef yok. Bu toplar bizi daha fazla çalışmaya itecek.
   <br/>
   <br/>
   'Dünya Kupası, çoğumuz için son vitrin'
   <br/>
   <br/>
   - Şu andaki futbolcuların çoğu, yıllardır birlikte oynuyorlar. Bu jenerasyonun misyonu, bu Dünya Kupası'ndan sonra bitecek mi?
   <br/>
   <br/>
   Bu jenerasyon hakikaten Türk futbolunun dünya standartlarına ulaşması için çok büyük katkılarda bulundu. İki kez Avrupa Şampiyonası'na katılıp ikincisinde çeyrek final oynadık, 48 yıl aradan sonra Dünya Kupası sevinci yaşadık. Bazı arkadaşlarımız Galatasaray'ı UEFA şampiyonluğuna taşıdı. Artık bu Dünya Kupası, bu jenerasyon için son vitrin. Misyonumuz bitiyor, yavaş yavaş yol ayrımına geliyoruz. Bunun da farkındayız. Geride kaç kişi kalır bilemem. Bu nedenle hepimizin bu şansı en iyi şekilde değerlendireceğini düşünüyorum.
   <br/>
   <br/>
   - Sakatlığın konusunda neler söyleyeceksin? Ligin son haftalarında oynayamadın, Antalya kampında da takımdan ayrı çalıştın.
   <br/>
   <br/>
   Karın adalemde sorun vardı. İki ay kadar önce sinyal verdi. Ödem birikmişti. Hata yaptım, tam geçmeden oynamaya başladım. Maalesef zaman zaman fren yapamıyoruz. Hâlâ profesyonel olamadık, amatörüz. Bir yandan tedavi görüyorum, bir yandan da kum döküyorum. Allah'ın izniyle Dünya Kupası'nda kaleyi koruyacağım. Bundan kimsenin şüphesi olmasın.
   <br/>
   <br/>
   - Brezilya maçıyla başlayacak olan Dünya Kupası maceramızı nasıl değenlendiriyorsun?
   <br/>
   <br/>
   Kazanmak için bir şey yapmazsan hayal kırıklığı yaşarsın. Başarı için hırsını, yeteneğini ve de yüreğini sahaya koymak zorundasın. Brezilya maçına farklı konsantre oluyoruz. Maalesef turnuva takımı değiliz. Avrupa Şampiyonası tecrübemiz var; fakat Dünya Kupası daha farklı. Tecrübeliyiz diyemeyiz. Eksik olan yönlerimizi, mücadele, hırs ve yüreğimizle kapatacağız. İyi oynayana puan vermiyorlar. İyi bir sonuçla başlarsak, en azından çeyrek finale kadar gideriz.
   <br/>
   <br/>
   - Şampiyonanın yıldızı ve gol kralı kim olur?
   <br/>
   <br/>
   Ronaldo (Brezilya) ve Henry (Fransa).
   <br/>
   <br/>
   - Türk Milli Takımı'nın yıldızı kim olur?
   <br/>
   <br/>
   Hasan Şaş.
   <br/>
   <br/>
   - Son olarak, grup maçlarımızla ilgili skor tahmininde bulunabilir misin?
   <br/>
   <br/>
   Türkiye-Brezilya: 0-0, Türkiye-Kosta Rika: 2-1, Türkiye-Çin: 1-0.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8691-hic-oynamadan-1-numara-oldum.html), [web.archive.org (arşiv bağlantısı)](http://web.archive.org/web/20130814014905/http://www.aksiyon.com.tr:80/aksiyon/haber-8691-hic-oynamadan-1-numara-oldum.html)
