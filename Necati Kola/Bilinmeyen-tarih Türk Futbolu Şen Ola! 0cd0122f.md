# Türk Futbolu Şen Ola!

*Necati Kola Bilinmeyen-tarih*

<div>
 <font>
  <img border="0" height="1" src="/web/20041027131328im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041027131328im_/http://www.aksiyon.com.tr/resim/447/40.jpg" vspace="5"/>
  </p>
 </font>
 <font class="content">
  Daha düne kadar giyimiyle, kuşamıyla, yerelliğiyle, konuşmasıyla ve karizmatik olmayışıyla eleştirilen Şenol Güneş, kendisini tenkit edenlere son cevabını Konfederasyon Kupası’nda verdi. Tam 3 yıldır Güneş’i acımasızca eleştirenler bile Fransa’daki yeniliklerinin ardından onu takdir etmek zorunda kaldı. Türkiye’de başarıya kolay ulaşılmıyor, zirveye kolay çıkılmıyor. Başarmak için çeşitli planlar yapıyorsunuz, kafa yoruyorsunuz, konsantre oluyorsunuz ve sadece çıkacağınız merdiveni düşünüyorsunuz. Fakat o merdivenin her basamağında asla hesap etmediğiniz binbir türlü engelle karşılaşıyorsunuz. Biri ayağınıza çelme takmaya çalışıyor, biri ceketinizden asılıyor, biri sırtınıza binip size ağırlık yapmaya kalkıyor, biri merdivenin başında sopayla bekliyor, biri de “Boşuna uğraşma! O merdiveni çıkamayacaksın. Çünkü senin tipin buna müsait değil.” diyerek moralinizi bozuyor. Oysa sizin başarılı olmanız, herkesin işine gelecek ve bu başarı tüm Türkiye’nin başarısı olacak.
 </font>
 <p>
  <font class="content">
   Her türlü engele rağmen başarılı olduğunuz zaman da yine aynı kişiler çıkıp diyor ki: “Biz kamçılamasaydık o bu başarıyı elde edemeyecekti. Başarıda en büyük pay bizimdir.”
   <br/>
   <br/>
   Tüm bunlar, ülkemizdeki birçok başarılı kişiye yapıldığı gibi Milli Takım’ın başında rekor kıran Şenol Güneş’e de yapıldı. Üstelik Güneş’e yapılanlar, diğerlerine yapılanlardan belki de daha kötüydü. Çünkü, Güneş, daha merdivene bile yaklaşmadan aşağılanmaya başladı. Ağustos 2000’de Türkiye Futbol Federasyonu ile 4 yıllık anlaşmaya imza attığında, daha ne yapıp yapmayacağı beklenmeden, kişilik haklarına saldırılar arka arkaya geldi. Eleştiri adı altında Şenol Güneş hakkında söylenenler, hakikaten ağırdı. Güneş daha ‘Bismillah’ demeden ülkemizin en dikkate alınan(!) yazarları şunları söylüyordu: “Şenol Güneş işsizdi. Haluk Ulusoy, Karadenizli hemşehrisini Türk Milli Takımı’nın başına getirerek onu işsizlikten kurtardı.” “Şenol Güneş, Türk Milli Takımı’na birkaç gömlek dar gelir.” “Şenol Güneş’in karizması yok. Üstelik giyinmesini de bilmiyor. Onun Türk Milli Takımı’nda başarılı olması imkansız.” “Avucunun içindeki şampiyonluğu F.Bahçe’ye kaptıran biri bu işi başaramaz.”
   <br/>
   <br/>
   Şenol Güneş ise tüm engellemelere, hakaretlere ve eleştirilere rağmen oldukça dik ve uzun olan merdivenin başına geçti ve basamakları birer birer tırmanmaya başladı. Özel maçlar, elemeler, baraj müsabakaları derken geride kalan üç yıllık dönemde tarihi başarılara imza attı. Daha düne kadar defalarca feleğin çemberinden geçirilen Güneş, bugün Konfederasyon Kupası’nda yaptıklarının ardından aynı kişilerce takdir edilmeye başladı.
   <br/>
   <br/>
   ‘Bu iş Şenol Güneş’le olmaz’
   <br/>
   <br/>
   Şenol Güneş’i zorlu bir tırmanışa geçirecek olan uzun merdivenin ilk basamağı, 2002 Dünya Kupası elemeleri öncesindeki Bosna Hersek maçıydı. Bu özel maç, Güneş’in ilk karşılaşmasıydı. 16 Ağustos 2000 tarihinde Saraybosna’da oynanan müsabakadan Türkiye 2—0 yenik ayrıldı. Fatih Terim ve Mustafa Denizli’nin imza attığı ilklerin ardından zorlu bir göreve gelen Güneş için kötü başlangıçtı bu. Nihayetinde özel maçtı; fakat zayıf olarak nitelenen bir rakip karşısında alınan bu mağlubiyet, Güneş muhaliflerinin elini iyice güçlendirmişti. Türkiye, 2002 Dünya Kupası yolundaki ilk maçında Moldova’yı İstanbul’da 2—0 yenmesine rağmen Güneş’e olan yanlı tavır devam ediyordu. Sayıları az olmasına rağmen kamuoyunu yönlendirmeyi başaran bu muhalif yazarlar, özellikle Şenol Güneş’in giyimine, kuşamına, işsiz kalışına ve Trabzonlu oluşuna atıfta bulunarak Milli Takım’ın hiç de iyi sinyal vermediğini söylüyorlardı.
   <br/>
   <br/>
   Güneş ise o günlerde yaptığımız röportajda ‘Karesiz gömlek işime engel değil’ diyerek şunları dile getiriyordu: “Ben 20 yıl futbol oynadım, 13 yıl da antrenörlük yaptım. Hayatım boyunca hiç boş durmadım, işsiz kalmadım. Trabzonspor’dan sonra bir sezon Antalyaspor’da, iki—üç ay kadar da Sakaryaspor’da çalıştım. Oyuncuların problemleri vardı, verilen sözler yerine getirilmemişti, kendim ayrıldım. Daha sonra, bugün 1. Lig’de oynayan takımların çoğundan teklifler aldım; ancak ben çalışmak istemedim. Problem saha içiyle ilgili değildi, yönetimlerle ilgiliydi. Bir de uzun yıllardan beri hiç ara vermeden çalıştığım için biraz dinleneyim, dedim. Bir insan sürekli çalışarak iş yapmış sayılmaz. Dinlenirken de çalışabilir, iş yapabilir. Ben de öyle yaptım. Hem dinlendim, hem de kendimi geliştirdim. Yurt dışında maçlar izledim, seminerlere katıldım... Kimse benim işsiz kaldığımı iddia edemez. Bırakın Gaziantep’i, Bursa’yı, bana geçen sezon başında Trabzonspor’un herşeyini teslim ettiler; ancak istediğim şartlar oluşmadığı için kabul etmedim. Bence para herşey demek değil.”
   <br/>
   <br/>
   Şenol Güneş, sözlerine şöyle devam ediyordu: “Ben kesinlikle ‘Karesiz gömlek yakışmamış, elbisesi bol gelmiş, Trabzonlu olduğu için göreve getirildi’ gibi eleştirileri anlayışla karşılayamam. Giyim tarzım işime engel değil. Herkes istediği gibi giyinir, hiç kimse karışamaz. Kaldı ki kalitesiz de giyinmiyorum. İşte, üzerimdeki elbiseler Sarar’dan. Daha ne yapmam lazım acaba? Bu tür eleştirileri yapanların iyi niyetli olmadıklarını düşünüyorum. Terim’e de, Denizli’ye de aynı şeyler hep yapıldı, bana da yapılıyor. Benim yerime başka birisi gelseydi ona da aynı eleştiriler yapılacaktı. Ben bunlara kafa yormuyorum. Bu tür eleştirilerle Türk futbolu ilerlemez. Kamuoyu artık bilinçlendi, bu tür eleştirilere kimse itibar etmiyor artık. Ben de itibar etmiyorum.”
   <br/>
   <br/>
   ‘Güneş gitsin, Terim gelsin’
   <br/>
   <br/>
   Ne kadar itibar etmiyorum dese de aynı eleştiriler peşini bırakmadı Şenol Güneş’in. 2002 Dünya Kupası yolundaki diğer maçlarda gereken puanları almayı başardı Güneş’li Milli Takım. Ta ki 5 Eylül 2001 tarihinde İstanbul’da oynanan İsveç maçına kadar. Türk Milli Takımı, bu maçtan üç puanla ayrıldığı takdirde Uzakdoğu biletini cebine koyacaktı. Fakat son iki dakikaya Hakan Şükür’ün attığı golle 1—0 önde giren Türkiye, arka arkaya yediği şok gollerle sahadan boynu bükük ayrıldı. Bu sonuçla grup birinciliği İsveç’e kaptırılmıştı. Yine de şansımız devam ediyordu. Türk Milli Takımı, Avusturya ile oynayacağı baraj maçlarını kazandığı takdirde gecikmeli de olsa Japonya ve Güney Kore’nin yolunu tutacaktı.
   <br/>
   <br/>
   Herkes Avusturya maçlarını düşünürken, geçmişte Fatih Terim’i, bugün de Şenol Güneş’i eleştirenlerin aklına bir fikir geldi. Onlara göre, Türkiye, 2002 Dünya Kupası’nın kalan yolculuğuna Milan’dan gönderilen Fatih Terim ile devam etmeliydi. Hem Terim giyinmesini biliyordu, modayı yakından takip ediyordu, kariyerliydi, karizmatikti, konuşmasını biliyordu, kelimeleri yutmuyordu. Fakat bu fikir, başta Fatih Terim olmak üzere, kamuoyunda kabul görmedi.
   <br/>
   <br/>
   Ve Türkiye’nin 48 yıllık Dünya Kupası hasretine son vereceği Avusturya maçları gelip çattı. İlk müsabakayı deplasmanda oynayan Ay—Yıldızlı takım, Okan Buruk’un attığı golle sahadan 1—0 galip ayrıldı. Rövanş ise gerçekten çok farklı oldu. Türk Milli Takımı, güzel bir futbol oynayarak Avusturya’yı 5—0 yendi ve 2002 Dünya Kupası’na katılacak olan diğer ülkelere korku saldı. Yediden yetmiş yediye herkes sokaklara fırlayıp bu zaferi kutlarken, Şenol Güneş maçtan sonraki basın toplantısında istifa sinyalleri verdi. Güneş, geride kalan zaman içerisinde kendisiyle ilgili eleştirilere çok içerlemişti anlaşılan. Görevini başarıyla tamamlamış biri olarak şunları söylüyordu: “Ben adamım, Trabzonluyum ve Türküm. Bana yapılanlar bundan sonrakilere yapılmasın. Görevimi tamamladım. Bana çok saldırdılar. Ancak hiçbir zaman intikam yolunu seçmedim.” Aslında Güneş, istifa sinyali vererek güven tazelemek istiyordu. Ve o aradığı güveni de kamuoyunda fazlasıyla buldu. Artık Türkiye, Ay—Yıldızlı takımın Uzakdoğu’da neler yapacağını merakla beklemeye başlıyordu.
   <br/>
   <br/>
   Güneş’in doğduğu yerde kavga
   <br/>
   <br/>
   Brezilya, Kosta Rika ve Çin ile aynı gruba düşen Türk Milli Takımı, Güney Kore’nin yolunu tuttu. Millilerimizden beklenti çok büyüktü. İlk maçımızda Brezilya ile karşı karşıya geldik. İlk yarısını önde bitirdiğimiz maçı, son dakikalardaki tartışmalı bir penaltı ile 2—1 kaybettik. Maçın Güney Koreli hakemi kadar Güneş de yerden yere vuruluyordu. En büyük eleştirilerden biri, sahanın en iyisi olan Yıldıray’ın oyundan alınmasına getiriliyordu. Hatta bazı yazarlar Güneş’e açıkça ‘Geri zekalı’ demekte hiçbir sakınca görmüyordu. Sonra Kosta Rika ile karşılaştık. Türkiye, ölüp ölüp dirildiği maçı 1—1 berabere tamamladı. Bu skorla Türkiye’nin gruptan çıkma şansı epey azalmıştı. Şenol Güneş, güneşin ilk doğduğu Uzakdoğu’da hayatının en büyük eleştirilerine, en büyük hakaretlerine maruz kalıyordu. Bazı gazeteler, Güneş’in aldığı maaş ile Tekvando Milli Takımı Antrenörü’nün aldığı maaşı karşılaştırıyor ve şu manşeti atıyordu: “50 milyar liralık maaşın hesabını ver Şenol Hoca!”
   <br/>
   <br/>
   Bazı yazarların eleştiri boyutunu aşan ve Güneş’i teknik direktör sınıfına sokmayan tenkitleri de şu şekildeydi: Hıncal Uluç (Sabah): “Bu takımın başında bu kadar dünyadan habersiz bir teknik direktör görev yaparsa nasıl iyi oynayabilirsin ki?” Can Bartu (Sabah): “Balık baştan kokmuş. Kulübedekilerin kıyafetinden forvetine kadar felaketiz.” İsmet Tongo (Fanatik): “Bu ülkenin bir ferdi olarak, Güneş’in Milli Takım’ın başında olmasını istemiyorum.” Turgay Şeren (Star): “Şenol Güneş, palavrayı bırak da bu takıma doğru dürüst futbol oynat.” Vedat Okyar (Hürriyet): “Şenol, sen beceriksizsin. Zaten beceremedin de...” Kazım Kanat (Akşam): “Ulusal Takım’ın başına Bay Güneş getirildiği gün gerekçeli kararımı açıklayarak itiraz ettim. Dedim ki: ‘Kariyeri yok, karizması yok, misyonu ve vizyonu yok!.. Ayrıca, kaleciden antrenör olmaz.’ Bir kez daha söylüyorum. Eliyle top oynayandan futbol antrenörü olmaz. Kaleciden antrenör olursa, iki kere ikiye beş eder diyen benden de ekonomi profesörü olur. Bay Güneş, bu göreve torpille geldi. Bay Güneş’in kariyeri, kasaba antrenörlüğünden öteye geçmez. Bunları dün söyleyen bendim. Bugün de söyleyen benim. Şimdi gelinen noktaya bakın.”
   <br/>
   <br/>
   ‘Tarih değil, geleceği yazıyoruz’
   <br/>
   <br/>
   Kosta Rika maçının ardından birçok kişi Türk Milli Takımı’ndan umudunu kesmişti. Fakat son maçlarda Brezilya Kosta Rika’yı, Türkiye de Çin’i farklı mağlup etti. Bu sonuçların ardından Brezilya ile Türkiye yoluna devam etti. Artık gruptan çıkamama stresi ortadan kalkmış ve kafilemiz oldukça rahatlamıştı. Bu rahatlıkla önce ev sahiplerinden Japonya engeli aşıldı, sonra da çeyrek finalde Senegal saf dışı bırakıldı. Türk Milli Takımı, oynadığı güzel futbolla tüm dünyanın takdirini topluyordu. Yarı finalde bir kez daha Brezilya ile karşı karşıya gelindi. Harika bir futbol sergileyen Türkiye, talihsiz bir golle sahadan boynu bükük ayrıldı. Artık final değil, üçüncülük maçı oynayacaktık. Ve diğer ev sahibi Güney Kore ile oynadığımız üçüncülük maçında gülen taraf biz olduk. Gruptan çıkması büyük başarı olarak değerlendirilen Türk Milli Takımı, 48 yıl aradan sonra katıldığı Dünya Kupası’nda üçüncü olmuştu. Medya, Şenol Güneş’e ve takıma büyük övgüler düzüyordu. Bu arada, Güneş’i hep eleştiren yazarlardan bazıları “Biz bu kadar eleştirmeseydik başarı gelmezdi.” diyor, bazıları da görüşlerini “Aslında Türkiye final oynamalıydı. Bana göre başarısız olundu. Hiç Avrupa ülkesiyle karşılaşmadan üçüncü olmayı gerçek başarı olarak değerlendirmek yanlış” şeklinde belirtiyordu. Şenol Güneş ise düşüncelerini şu şekilde dile getiriyordu: “Futbolcularım bugüne kadar tarih yazdı. Fakat artık tarih yazmaya gerek yok. Tarih bitti. Artık geleceği yazıyoruz.”
   <br/>
   <br/>
   Artık 2002 Dünya Kupası geride kalmış ve 2004 Avrupa Şampiyonası elemeleri başlamıştı. İngiltere, Slovakya, Liechtenstein ve Moldava ile aynı gruba düşen Türkiye, oynadığı 6 maçın 5’ini kazanarak liderlik koltuğuna oturmuştu. Bu seferki eleştiriler ise Güneş’in Milli Takım’ı gençleştirememesi üzerine yoğunlaşmıştı. Spor medyası, Şenol Güneş’in, Fatih Terim ve Mustafa Denizli döneminden kalma yaşlı oyuncuların yerine yenilerini monte edemediğini ileri sürüyordu. Yani, Güneş, bir bakıma mirasyedi olarak nitelendiriliyordu.
   <br/>
   <br/>
   ‘Güneş Devrimi’
   <br/>
   <br/>
   2002 Dünya Kupası ikincisi Almanya’nın katılmama kararı alması üzerine Türkiye’nin davet edildiği Konfederasyon Kupası, Şenol Güneş için çok büyük bir fırsat oldu. Güneş, sürekli A Milli Takım’da oynayan oyunculardan sadece Rüştü Reçber, Bülent korkmaz, Alpay Özalan, Yıldıray Baştürk, Ergün Penbe, Fatih Akyel ve Ömer Çatkıç’ı çağırırken, diğer oyuncular hep yeni isimlerdi: Ahmet Yıldırım, İbrahim Üzülmez (Beşiktaş), Volkan Arslan (G.Saray), Deniz Barış (G.Birliği), İbrahim Toraman (G.Antepspor), Gökdeniz (Trabzon), Tuncay (F.Bahçe), Servet Çetin (Denizli), Murat Şahin, Necati Ateş (Adana), Okan Yılmaz (Bursa), Hüseyin Kartal (A.Gücü), Selçuk Şahin (İstanbul), Fatih Sonkaya (Roda).
   <br/>
   <br/>
   Teknik direktör Şenol Güneş, Fransa’daki Konfederasyon Kupası’nda genelde yeni isimlere şans verdi. 2004 sonrası için oldukça umut veren Türk Milli Takımı, maçlara şu kadrolarla çıktı: ABD:  Ömer Çatkıç, Fatih Sonkaya, Bülent Korkmaz, Alpay, Volkan Arslan, Tuncay, Ahmet Yıldırım, İbrahim Üzülmez, Okan Yılmaz, Selçuk, Gökdeniz. KAMERUN: Rüştü, Fatih Akyel, Ergün Penbe, Volkan Arslan, Tuncay Şanlı, Yıldıray, Deniz, Okan Yılmaz, Servet, Selçuk, İbrahim Toraman. BREZİLYA: Rüştü, Bülent, Fatih Akyel, Alpay, Ergün, Volkan, Tuncay, Yıldıray, İbrahim Üzülmez, Selçuk, Gökdeniz. FRANSA: Rüştü, Bülent, Fatih Akyel, Alpay, Ergün, Tuncay, Yıldıray, İbrahim Üzülmez, Okan Yılmaz, Selçuk, Gökdeniz. (Kolombiya ile üçüncülük maçı oynandığında dergimiz yayına hazırlanmıştı.)
   <br/>
   <br/>
   İlk defa A Milli Takım’da oynayan oyunculardan oluşan kadromuz, ABD’yi 2—1 yendi, Brezilya ile 2—2 berabere kaldı, Kamerun (1—0) ve Fransa’ya (3—2) da son saniyelerdeki şanssızlıklarla mağlup oldu. Tüm bunlara rağmen Şenol Güneş, cesaretinden oyun anlayışına, oyuna müdahale edişinden oyuncu değişikliklerine varıncaya kadar yerli ve yabancı basından övgüler aldı. Daha düne kadar onu acımasızca eleştirenler bile Güneş’i takdir etmek zorunda kaldı. Tüm acımasız eleştirilere önce sabredip sonra da başarılarla cevap veren Şenol Güneş, önemli olanın karizma değil, çok çalışmak olduğunu haykırdı. 2002 Dünya Kupası’ndan sonra “Tarih değil, geleceği yazıyoruz.” diyen başarılı teknik direktör, böylece, bayrağı 2010’lu yıllara kadar başarıyla taşıyacak olan yeni bir jenerasyonun temelini attı. Bu jenerasyon, bundan sonraki organizasyonlarda büyük başarılara imza atarsa, en büyük pay Şenol Güneş’in olacak. Türk futbolu, Fatih Terim’den sonra Şenol Güneş’e de minnettar kalacak.
   <br/>
   <br/>
   REKORTMEN ŞENOL GÜNEŞ
   <br/>
   <br/>
   Ağustos 2000’de Türk Milli Takımı’nın başına geçen Şenol Güneş, o günden bugüne kadar 42 karşılaşmaya çıktı. Güneş’li Türk Milli Takımı, bu maçlardan 20’sini kazandı, 10’unda berabere kaldı, 12’sinde de mağlup oldu. Türk Milli Takımı’na dünya üçüncülüğü kazandıran ve UEFA’nın resmi internet sitesinde düzenlenen ankette 2002 yılının en iyi teknik direktörü seçilen Şenol Güneş, Ay–Yıldızlı ekibin başında en fazla galibiyet sevinci yaşayan kişi olarak da bir rekora imza attı. Önceki rekor, 34 maçta 17 galibiyetle Fatih Terim’e aitti.
   <br/>
   <br/>
   HALUK ULUSOY: GÜNEŞ, 2004’TEN SONRA DA KALMALI
   <br/>
   <br/>
   Benim ve Şenol Güneş’in görev süresi 2004 yılında sona eriyor. Ancak benden sonra gelecek olan federasyon başkanı, mutlaka Şenol Güneş ile yeniden anlaşmalı ve yola onunla devam etmeli. Çünkü, Sayın Güneş Türk futbolu adına çok büyük başarılara imza attı. Dünya üçüncüsü olan takım, 2004 Avrupa Şampiyonası elemelerinde de gayet başarılı oldu. Son olarak da Konfederasyon Kupası’nda geleceğimiz adına büyük başarılar kazandık. Şenol Güneş, eski oyuncularla yeni oyuncuları çok iyi kaynaştırdı. Böylece, 2006 Dünya Kupası ve daha sonrası garanti altına alınmış oldu. Sayın Güneş, yeni zaferlere imza atacak olan yeni bir jenerasyonun temelini attı. Bunun için Şenol Güneş, 2004’ten sonra da Türk Milli Takımı’nın başında olmalı. Oyuncularımız tekrar aday olmam için büyük baskı yapıyorlar. Eğer tekrar başkan seçilirsem Sayın Güneş ile çalışmaya devam ederim.
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2746), [web.archive.org (arşiv bağlantısı)](http://web.archive.org/web/20041027131328/http://aksiyon.com.tr:80/detay.php?id=2746)
