# Serbestte tuş...Grekoromende tuşşş

*Necati Kola 2001.12.15*

<div>
 <p class="spot">
  Son bir ay içerisinde hem serbestçilerimiz, hem de grekoromencilerimiz kendilerinden beklenen başarıları elde edemediler. güreşte alınan kötü sonuçların sebeplerini güreş yazarları Avni Tarhan ve Ali Gümüş'e sorduk. Onlara göre başarısızlığın uzun ve kısa vadeli olmak üzere iki sebebi var
 </p>
 <p class="metin">
 </p>
 <img border="0" src="/web/20011227202520im_/http://www.aksiyon.com.tr/2001/367/resimler/gures.jpg"/>
 <p class="metin">
  Türk güreşi, tarihinin en büyük darbelerinden birini Sydney 2000 Olimpiyat Oyunları'nda almıştı. Tüm branşlarda alınan kötü sonuçların ardından başarısızlığın gerçek sebepleri tartışılmamış; Harun Doğan'ın nezdinde güreş camiasına ve bazı güreş kulüplerine büyük suçlamalarda bulunulmuş, suni tartışmalarla kamuoyu günlerce meşgul edilmişti.
 </p>
 <p class="metin">
  Sydney sonrasında yapılan federasyon başkanlığı seçimlerinde Ahmet Ayık'ı geride bırakan Osman Şansal, güreşin yeni patronu olmuştu. Şansal'ın en büyük amacı, güreşi tabana yaymak, camiayı birleştirmek ve ata sporunu eski günlerine döndürmekti. Mayıs ayında İstanbul'da düzenlenen Avrupa Grekoromen Güreş Şampiyonası'nda güzel bir organizasyonla Abdi İpekçi Spor Salonu'nun tıklım tıklım dolması ve ilk kez takım halinde elde edilen birincilik, Şansal yönetimindeki Güreş Federasyonu'nun iyi yolda olduğunu gösteriyordu. Şeref Eroğlu ve Hamza Yerlikaya'nın altın, Ercan Yıldız ve Fatih Bakır'ın gümüş, Nazmi Avluca'nın da bronz madalya kazandığı bu şampiyonadan sonra FILA Başkanı Milan Ercegan, organizasyona ve güreşçilerimize övgülerde bulunmuştu: 'Türk sporcular grekoromende yeni bir heyecan yaşattı. Organizasyon olağanüstüydü ve seyirci mükemmeldi. Türk güreşi iyi bir yerdeyse, dünya güreşi de iyi bir yerdedir. Türk güreşçilerden isteğim, bu standardın altına düşmemeleridir'.
 </p>
 <p class="metin">
  Hayal kırıklığına uğratan iki şampiyona
 </p>
 <p class="metin">
  Osman Şansal ile birlikte yeni bir hava yakalayan Serbest ve Grekoromen Güreş Milli Takımı, eylül ayının sonlarında Amerika Birleşik Devletleri'nde düzenlenecek olan Dünya Şampiyonası'na iddialı bir şekilde hazırlanıyordu. Avrupa şampiyonu olmaları nedeniyle grekoromencilerin, cezası mahkemece iptal edilen dünya şampiyonu Harun Doğan'ın kampa katılması nedeniyle de serbestçilerin moralleri yerindeydi. Tarih yaklaştıkça güreşçilerin form grafikleri de yükseliyordu ki 11 Eylül'de ABD'ye karşı yapılan terör saldırıları nedeniyle iki şampiyona da ertelendi ve organizasyon Bulgaristan ile Yunanistan'a verildi.
 </p>
 <p class="metin">
  Ertelemeden sonra ilk organize edilen, Serbest Güreş Dünya Şampiyonası oldu. 22—25 Kasım tarihleri arasında Bulgaristan'ın başkenti Sofya'da düzenlenen ve Sydney'de üçüncü olan Adem Bereket'in sakatlık nedeniyle yer almadığı bu şampiyonada ülkemizi Mavlana Kulaç, Harun Doğan, Mehmet Yozgat, Ahmet Gülhan, Gökhan Yavaşer, Ali Özen, Taşkın Özkala ve Aydın Polatçı temsil etti. Her ne kadar aylarca güreşten uzak kalsa da dünya şampiyonu Harun Doğan'dan, Avrupa şampiyonu Ahmet Gülhan ve Aydın Polatçı'dan madalya bekliyorduk. Fakat hiçbir güreşçimiz kürsüye çıkamadı. En başarılı güreşçimiz ise dördüncülükle yetinen Mehmet Yozgat'tı. Serbest Güreş Milli Takımı'nın elde ettiği bu başarısızlık, son on iki yılın en kötü sonucuydu.
 </p>
 <p class="metin">
  Herkes, serbestçilerin elde ettiği bu başarısızlığı grekoromencilerin unutturacağını düşünüyordu. Nitekim, geçen hafta Yunanistan'ın Patras kentinde düzenlenen Grekoromen Güreş Dünya Şampiyonası'na Milli Takım son derece iddialı bir şekilde gitti. Fakat evdeki hesap Patras'a uymadı. Önce Şeref Eroğlu, Nazmi Avluca, Şeref Tüfenk ve Bayram Özdemir, sonra da Mahmut Altay, Fatih Bakır ve 'Hiç olmazsa onunla seviniriz' dediğimiz asrın güreşçisi Hamza Yerlikaya elendi. Şampiyonadaki tek tesellimiz ise bronz madalya kazanan Mehmet Özal oldu.
 </p>
 <p class="metin">
  Tarhan: Sebepler Sydney'e kadar uzanıyor
 </p>
 <p class="metin">
  Son bir ay içerisinde serbestçilerin sıfır çekmesi, grekoromencilerin de bir bronz madalya ile yetinmesi, şu soruyu gündeme getirdi: Türk güreşine neler oluyor? Biz de bu suali Serbest Güreş Milli Takımı eski antrenörü ve Zaman Gazetesi güreş yazarı Avni Tarhan ile Dünya Güreş Yazarları Birliği Başkanı ve Yeni Şafak Gazetesi güreş yazarı Ali Gümüş'e sorduk. Tarhan ve Gümüş, son günlerde alınan bu başarısızlıkların sebeplerini uzun ve kısa vadeli olmak üzere ikiye ayırıyorlar.
 </p>
 <p class="metin">
  Avni Tarhan'a göre uzun vadeli sebeplerin başında, Sydney'de güreşe darbe vurulması geliyor. Güreşçilerin Avustralya'ya çok erken götürüldüklerini belirten Tarhan, 'Gündeme getirilen irtica yaygaraları nedeniyle başarısızlığın gerçek sebepleri tartışılmadı ve Türkiye çok büyük bir fırsatı kaçırdı. Suni tartışmalar ve suçlamalar nedeniyle bazı kulüpler kapandı, bazıları da kapanma noktasına geldi. Bunlara bir de ekonomik kriz eklenince güreşçilerin çoğu maaşsız kaldı.' diyor. Bir yıl gecikmeyle de olsa başarısızlığın gerçek sebeplerinin artık tartışılması gerektiğini belirten Tarhan, sürekli gündeme getirilen yabancı antrenör konusunun da yerlilerin kendilerine olan güvenlerini azalttığını belirtiyor.
 </p>
 <p class="metin">
  Gümüş: KİT'lerin güreş kulüpleri işgal altında
 </p>
 <p class="metin">
  Ali Gümüş'e göre ise uzun vadeli sebeplerin başında Gençlik ve Spor Genel Müdürlüğü (GSGM) geliyor. Gümüş, 'Dünyada birkaç ülke dışında böyle bir kuruluş yok. Naim Süleymanoğlu, Halil Mutlu ve Harun Doğan da dahil olmak üzere bu kuruluşun ceza vermediği şampiyon bir sporcu gösterebilir misiniz?' diyor ve yanlış uygulamalarıyla ilgili bir örnek veriyor: 'Antrenörler, Serbest Güreş Dünya Şampiyonası öncesinde Sofya'nın havasına, suyuna en uygun yer olarak Edirne'yi belirlediler ve DSİ Tesisleri'nde kamp yapmak istediler. Ekonomik olarak da çok uygundu. GSGM ise bunu kabul etmedi ve kampı Bolu Termal Otel'de yaptırdı. Bir kere termal otellerde sporcuların kamp yapması bilime aykırı. Çünkü sıcak ortam kasları gevşetir. Öyle yerler yaşlılar içindir.' Bu başarısızlıkların temelinin Sydney'e kadar dayandığını da belirten Ali Gümüş, sözü yine üst düzey yetkililere getiriyor: 'Herkes Sydney'e iki gün önce gitti, bizimkiler bir ay önce... Yetkililerimiz güreşçileri değil, fazla harcırah almayı ve orada bol bol gezmeyi düşünüyordu çünkü.'
 </p>
 <p class="metin">
  Ali Gümüş, uzun vadeli bir başka sebebin de Kamu İktisadi Teşekkülleri'ne ait güreş kulüplerinin olduğunu söylüyor. 'Bu kulüplerdeki kadrolar işgal altında. Buraların temizlenmesi ve yeni kurallar konması lazım. Mesela, denmeli ki bir sporcu ilk yılında Türkiye şampiyonu olacak, ikinci yılında Milli Takım'a girecek, üçüncü yılında Avrupa'da, dördüncü yılında da dünyada derece elde edecek. Aksi takdirde bu kadrodan yararlanamayacak. Bu gerçekleştirilebilirse alttan çok güreşçi yetişir, üsttekileri zorlar ve başarı gelir.' Ali Gümüş, altyapının yetersizliği nedeniyle güreş liginin kalitesiz olduğunu, bunun da sonuçlara yansıdığını belirtiyor ayrıca.
 </p>
 <p class="metin">
  'Bilim göz ardı edildi'
 </p>
 <p class="metin">
  Tarhan ve Gümüş'ün kısa vadeli sebepler hakkındaki düşünceleri ise hemen hemen aynı. Onlara göre hem serbestçilerimizi, hem de grekoromencilerimizi en çok etkileyen, 11 Eylül saldırıları oldu. Güreşçilerimiz tam formlarını yakalamışlarken bu olay meydana geldi ve ABD'de düzenlenecek olan şampiyonalar ileri bir tarihe ertelendi. Bu nedenle serbest bırakılan güreşçilerin en geç bir hafta içinde tekrar kampa çağrılıp formlarını korumaları gerekiyordu. Fakat bilim göz ardı edildi ve güreşçiler ancak yirmi gün sonra çağrıldılar. Sporcularımız profesyonel olamadıkları için de bu sürede kilo aldılar ve formlarını koruyamadılar. Ayrıca, serbest ve grekoromende toplam altı sporcu ilk defa büyüklerde güreşti.
 </p>
 <p class="metin">
 </p>
 <p class="arabaslik">
  Osman Şansal (Güreş Federasyonu Başkanı): Özerkleşmemiz şart
 </p>
 <p class="metin">
  Bulgaristan ve Yunanistan'da başarılı bir grafik çizemedik. Artık bunları geride bırakıp Türk güreşini 2004 Olimpiyatları'na kadar toparlamamız lazım. Güreşimizin belirli bir sistemi ve ekolü yok. En büyük problem budur. Güreş eğitim merkezlerinde ve kamuya ait kulüplerde kemikleşmiş, işgal edilmiş kadrolar var. Bunlar sistem değişikliğinden yana değiller. Tüm bu olumsuzluklara rağmen Türk güreşini belirli bir sisteme oturtmaya ve özerkliğe kavuşturmaya çalışacağız. Bir rapor hazırlayıp bakanımız Fikret Ünlü'ye ve Gençlik Spor Genel Müdürü Kemal Mutlu'ya özerklik talebimizi ilettik. Futbolumuz gibi güreşimizin de kurtulması için bu şart.
 </p>
 <p class="metin">
 </p>
 <p class="arabaslik">
  Ata Karataş (Grekoromen Milli Takımı Antrenörü): Terör kurbanı olduk
 </p>
 <p class="metin">
  ABD'de düzenlenmesi gereken şampiyonaya az bir süre kala sporcularımız form tutmaya başlamıştı. ABD'ye yapılan terör saldırıları nedeniyle ara vermek zorunda kaldığımız kamptan sonra ikinci kampa geç başladık. İkinci kampa güreşçilerimiz fazla kilolarla gelmişti. Ayrıca bilimsel olarak bir sporcu yılda iki kez form tutabiliyor. Milli Takım'daki sporcularım, Mayıs ayındaki Avrupa Şampiyonası'nda formda güreşmişti. ABD'de düzenlenmesi gereken şampiyonaya kısa bir süre kala da sporcularım yeniden form tutmaya başlamıştı. Ancak oradaki şampiyona ertelenince üçüncü kez form tutmamız zorlaştı.
 </p>
 <br/>
 <center>
  <a class="anaorta" href="http://web.archive.org/web/20011227202520/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/367/spor/1.htm), [web.archive.org (arşiv bağlantısı)](http://web.archive.org/web/20011227202520/http://www.aksiyon.com.tr:80/2001/367/spor/1.htm)
