# Bırakmak aklımın ucundan bile geçmiyor

*Necati Kola 2000.02.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ülkemizde ilerlemiş yaşına rağmen spor yaşantılarını başarılı bir şekilde devam ettiren sporcular sorulduğunda Galatasaraylı Hagi, Fenerbahçeli Engin, Adanasporlu Oğuz ve Beşiktaşlı Mehmet akla gelir hep.
  </font>
 </div>
 <div id="newsText">
  <font class="detail-text">
   Bu sporculardan daha büyük olan ve Galatasaray voleybol takımının kaptanı olarak aktif sporculuk hayatını başarılı bir şekilde sürdüren Paidar Demir ise akılların ucundan bile geçmez. Kırk yaşına merdiven dayadığı halde aktif sporu bırakmayı henüz düşünmeyen Paidar Demir, soyadı gibi sağlam olup Türk sporuna uzun yıllar hizmet etmiş ve adının manası gibi kalıcı olmayı başarmış bir voleybolcu. Tecrübeli sporcuyla hayatını ve başarılarının sırrını, voleybolun kalbinin attığı, kirli beyaz duvarlı, basık tavanlı, tozlu tribünlü Burhan Felek Spor Salonu'nda antrenman sonrası konuştuk.
   <br/>
   <br/>
   Doğuştan voleybolcu
   <br/>
   <br/>
   Paidar Demir, eski bir voleybolcu olan, milli formayı defalarca giyen, antrenör, teknik direktör ve Voleybol Federasyonu'nda görevli olarak ömrünü voleybola adayan, modern voleybolun Türkiye'deki mimarlarından Ayhan Demir'in oğlu olarak 1960 yılında İstanbul'da dünyaya gelmiş. Babası, hem basketbolda, hem de voleybolda milli formayı giyen ender sporculardan biriymiş. Doğuştan voleybolcu olduğunun henüz farkında olmayan Paidar Demir, her çocuk gibi futbolcu olmak istiyormuş ama baba Ayhan Demir 'Sen doğuştan voleybolcusun, diğer sporları yapamazsın' deyince Galatasaray'da voleybola başlamış. Minik, yıldız ve genç takımdan sonra dört yıllık Eczacıbaşı ve iki yıllık Bursa Makospor macerası yaşamış ve tekrar yuvaya dönmüş. 'O günden bu yana yirmi yılı aşkındır Galatasaray'dayım' diyor.
   <br/>
   <br/>
   Başarılı voleybolcu Paidar Demir, isminin veriliş hikayesini de şöyle anlatıyor: "Babamın voleybol oynadığı dönemlerde çok sevdiği bir sporcu arkadaşı varmış. Yunanistan hava sahasında meydana gelen bir uçak kazasında hayatını kaybetmiş. O zamanlar babamla aynı takımda voleybol oynayan Milli Olimpiyat Komitesi Başkanı Sinan Erdem, 'Ayhan, hangimizin daha önce erkek çocuğu olursa ona Paidar'ın ismini verelim' demiş. Netice olarak o başarılı voleybolcunun ismi bana verilmiş. Şimdi ben o isme layık olmaya çalışıyorum".
   <br/>
   <br/>
   "Kendimi sınırlarsam bittim demektir"
   <br/>
   <br/>
   Şu ana kadar 212 kez milli formayı giyen tecrübeli sporcudan başarılarının sırlarını sıralamasını istiyoruz. Çok küçük yaşta voleybola başlamak, düzenli yaşamak, çok çalışmak, yaptığı işi sevmek ve antrenmanlarda kaytarmamak, Paidar Demir'in bu yaşa kadar zirvede kalmasını sağlamış. Demir, bu sırlara bir sır daha ilave ediyor. "Bir de kendimi 'Şu yaşa geldim, şu yaşta bırakmalıyım' diyerek sınırlamadım. Eğer kendimi bu şekilde sınırlarsam başarılı olamam. 'Bir sene sonra, iki sene sonra bırakayım' deyip kendimi sınırlayacak noktaya geldiğim anda da bırakırım. Şu anda kendimi sınırlayacak noktaya henüz gelmedim. Allah'a çok şükür sağlığım, sıhhatim yerinde. 'Hoca beni biraz kenara alıp dinlerdirse' dediğim müsabaka hiç olmadı daha. Kendime iyi bakıyorum, antrenmanlarda ne yapmam gerekiyorsa fazlasıyla yapıyorum. Gezmiyorum, tozmuyorum, özveride bulunuyorum. Bunları yapınca da başarılı oluyorum".
   <br/>
   <br/>
   "Parasızlık problem değil"
   <br/>
   <br/>
   Başarılı ve özverili sporcuya Galatasaray'daki maddi problemlerin kendilerine nasıl yansıdığını soruyoruz. Bu durumun kendileri için problem teşkil etmediğini söylüyor Paidar Demir. 'Galatasaray'da maddi problemler yaşandığı doğrudur fakat biz bunun geçici olduğunu, herşeyin bir gün düzeleceğini düşünüyoruz. Paramızı alamıyoruz deyip kendimizi bırakmanın aksine daha da başarılı olmak için çalışıyoruz. Maaşı üçbeş gün veya bir ay geç almakla sahadaki performans direkt etkilenir anlayışını kabul etmiyorum. Bu, ne amatörlüğe, ne de profesyonelliğe sığar. Bunu şöyle düşünmekte fayda var. Siz bir babasınız ve evinizdeki çocuklara ekmek götürmeniz lazım. Birkaç gün ekmek götürmediniz diye çocuklarınızın sizi yerden yere vurması doğru olabilir mi? Ben bir abi olarak arkadaşlarıma bu amatör ruhu ve profesyonel zihniyeti aşılamaya çalışıyorum'.
   <br/>
   <br/>
   "Hayata şimdi daha farklı bakıyorum"
   <br/>
   <br/>
   Paidar Demir'e yaşının avantajlarını ve dezavantajlarını soruyoruz. Demir, şu ana kadar yaşının problem olmadığını söylüyor. 'Yaşımın dezavantajı yok, aksine çok büyük tecrübe avantajı var. Şu anda hayata farklı bakıyorum, spora farklı bakıyorum, takım arkadaşlarıma farklı bakıyorum. Açıkçası bu az buz değil, otuz senelik bir birikim. Bu birikimimi kendim adına, takımım adına ve Türk voleybolu adına sonuna kadar kullanmayı düşünüyorum'.
   <br/>
   <br/>
   Paidar Demir'in kaptanlığını yaptığı Galatasaray, maddi problemlere rağmen, ligde ve Avrupa Kupa Galipleri Kupası'nda gayet iyi gidiyor. Bu takımın sezon sonundaki hedefi nedir ve bu hedeflere ulaşabilecek mi? Demir, oldukça iddialı konuşuyor. 'Büyük bir kulübün formasını giyiyoruz. Bu formayı giymek, kendimizi başarılı olmak zorunda hissetmemiz için yeterli. Maddi problemlere ve kağıt üzerinde zayıf bir takım görüntüsü vermesine rağmen Galatasaray'ın hedefi her zaman zirvede yer almaktır. Takım arkadaşmlarımla birlikte özverili bir şekilde çalışıyoruz. Ligdeki hedefimiz playoff finali oynamak, Avrupa Kupa Galipleri Kupası'nda da FinalFour'a yükselmek. Şu anda bunları başarmak için gerekli amatör ruha ve profesyonel zihniyete sahibiz'.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C546970A7214ACF3EFC42BA370E38AAE?newsId=5859), [web.archive.org (arşiv bağlantısı)](http://web.archive.org/web/20121231082605/http://www.aksiyon.com.tr:80/aksiyon/newsDetail_getNewsById.action;jsessionid=C546970A7214ACF3EFC42BA370E38AAE?newsId=5859)
