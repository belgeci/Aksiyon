# Beşiktaş’ta neler oluyor?

*Necati Kola 2001.02.24*

<div>
 <p class="spot">
  Şampiyonlar Ligi'ndeki farklı  yenilgilerden sonra ligde ve Türkiye Kupası'nda da kötü  sonuçlar alan Beşiktaş'ta neler  oluyor? Serdar  Bilgili, Scala'nın  arkasında daha ne kadar duracak? Scala, Parma'daki  mucizesini Beşiktaş'ta gösterebilecek mi?  En son olarak Scala'ya cep  telefonunu fırlatan Nouma, bundan sonra hangi vukuatı işleyecek?
 </p>
 <p class="metin">
 </p>
 <img border="0" src="/web/20020527043415im_/http://www.aksiyon.com.tr/2001/325/resimler/Besiktas.jpg"/>
 <p class="metin">
  26 Mart 2000... Beşiktaş, tarihi günlerinden birini yaşıyor. Efsanevi başkan Süleyman Seba, artık onursal başkan olarak oy kullanıyor; Seba'nın desteklediği Hasan Arat ile çekişen genç işadamı Serdar Bilgili, interneti çok iyi kullanmanın sağladığı avantajla Beşiktaş'ın milenyum başkanı seçiliyor. Bilgili, Beşiktaş'ı çağdaş bir şekilde yöneterek borsaya açılacaklarını, dünyanın en zengin ve en başarılı kulüplerinden biri olacaklarını söyleyerek taraftarlarına umut dağıtıyor. Türk basını ise bu durumu 'Bir devrin kapanıp bir devrin açılması' şeklinde yorumluyor. Kongreden sonra yeni bir hava yakalayan Beşiktaş, son haftaya kadar başarılı sonuçlar alarak şampiyon Galatasaray ile birlikte Şampiyonlar Ligi'ne katılmaya hak kazanıyor.
 </p>
 <p class="metin">
  'Scala, Parma mucizesini bize de göster'
 </p>
 <p class="metin">
  Sezonun sona ermesinin ardından yeni sezon için hemen hazırlıklara başlanıyor. Oyuncu transferlerinden önce teknik direktör konusunu halletmek isteyen yönetim, önce Briegel ile devam kararı alıyor, sonra yardımcı antrenör Ahmet Akcan'ın istediği parayı fazla bulup (Kimilerine göre bu bir bahane) Briegel—Akcan ikilisinden vazgeçiyor. Çok geçmeden İtalyan teknik direktör Nevio Scala ile temas kuruluyor. İtalyan antrenör ile prensipte anlaşan Serdar Bilgili, yeni ve genç bir yönetim olduklarının altını çizerek Scala'dan Parma mucizesini Beşiktaş'ta da göstermesini istiyor. Scala, İstanbul'a gelip Fulya, İnönü Stadı ve Ümraniye Tesisleri'nde incelemelerde bulunduktan sonra imza atıyor. Scala imzayı attıktan sonra oyuncu transferlerine başlanıyor. Yerli futbolcu olarak Antalyaspor'dan Fazlı, Denizlispor'dan  Ümit, G.Antepspor'dan İbrahim, yabancı futbolcu olarak da Fransa'nın Lens takımından Nouma, İspanya'nın Real Betis takımından Karhan, Rusya'nın Spartak Moskova takımından Khlestov alınıyor. Scala, daha sonra takımdaki yaşlıların (Ertuğrul ve Mehmet) gönderilmesini, yerlerine de genç futbolcuların alınmasını istiyor. Bu çerçevede ilk operasyon Ertuğrul'a yapılıyor. Ertuğrul, Almanya kampından ağlaya ağlaya Samsun'un yolunu tutuyor, yerine de Samsunsporlu Erman geliyor. Sezon sonunda futbolu bırakacak olan Kaptan Mehmet için ise böyle bir operasyona gerek duyulmuyor.
 </p>
 <p class="metin">
  İyi başlangıç, kötü gidişat
 </p>
 <p class="metin">
  Ve... Taraftarların heyecanla beklediği sezona Beşiktaş çok iyi bir başlangıç yapıyor. Şampiyonlar Ligi ön eleme turlarında önce Levski Sofya'yı, sonra Lokomotiv Moskova'yı eleyen Kara Kartal, ligin ilk altı haftasında da beş galibiyet ve bir beraberlik elde ediyor. Aynı takım, Şampiyonlar Ligi'nde ise beklenen performansı gösteremiyor. Sadece İstanbul'daki Barcelona maçını kazanabilen Beşiktaş, diğer maçlarda fark yiyor ve Şampiyonlar Ligi'ndeki en başarısız üç takımdan biri oluyor. Bu başarısızlıkta Leeds maçında rakibine kafa atıp kırmızı kart gören, oyundan çıkarken formasını çıkartıp kulübeye fırlatan ve daha sonra UEFA'dan dört maç ceza alan Nouma da etkili oluyor. Çok geçmeden Şampiyonlar Ligi'ndeki kötü performans lige de yansıyor. Yedinci haftada İnönü Stadı'nda Gaziantepspor'a, sekizinci haftada da deplasmanda Trabzonspor'a yenilen Beşiktaş, daha sonra Galatasaray, Erzurumspor ve Bursaspor'u rahat geçtikten sonra bocalama dönemine giriyor. Samsunspor, Kocaelispor ve İstanbulspor maçlarını zorla 3—2 kazanan Siyah—Beyazlı takım, Gençlerbirliği'ne kendi evinde 3—0 yeniliyor ve ardından da Siirt Jetpaspor, Denizlispor ve Yimpaş Yozgatspor ile 1—1 berabere kalıyor. Bu arada önce Futbol Şube Sorumlusu Ahmet Hamoğlu, sonra yönetici Erol Kaynar, daha sonra da menacer Kadir Akbulut görevinden istifa ediyor.
 </p>
 <p class="metin">
  Bilgili: Neşter vuracağız
 </p>
 <p class="metin">
  Tüm yetkileri üzerine alan Başkan Serdar Bilgili ise katıldığı bir televizyon programında bu kötü gidişin önüne geçebilmek için Antalya'daki devre arası kampında takıma neşter vuracaklarını söylüyor. Nitekim neşter vuruluyor da(!)... Scala'nın istemediği ve takımı toparlayamadığı söylenen Mehmet'ten alınan kaptanlık Tayfur'a veriliyor. Daha sonra 'neşter' kelimesi basının diline düşüyor ve eleştiri okları Bilgili'ye yöneliyor. Serdar Bilgili, önce 'Asılacağımız yer gazete sayfaları değil, İnönü Stadı'dır' açıklamasını yapıyor, sonra da 'Bundan sonra konuşmalarıma dikkat edeceğim ve mecazi kavramları kullanmayacağım' diyor.
 </p>
 <p class="metin">
  Beşiktaş, neşterden(!) sonraki ilk resmi maçını Türkiye Kupası'nda İstanbulspor ile oynuyor ve sahadan 3—0 galip ayrılarak yarı finale yükseliyor. Sonra Pascal Nouma'nın üç gol attığı lig maçında Antalyaspor'u 4—2 yeniyor. Daha sonra Türkiye Kupası yarı finalinde İnönü Stadı'nda G.Birliği'ni ağırlıyor. Normal süresi ve uzatma dakikaları 1—1 sona eren ve Pascal Nouma'nın kırmızı kart görüp takımını bir kez daha eksik bıraktığı karşılaşmanın sonucu penaltı atışlarına kalıyor. Penaltı atışları sonrasında gülen taraf G.Birliği oluyor. Maçtan sonra Nouma Paris'in, Beşiktaş da Rize'nin yolunu tutuyor. Çaykur Rizespor maçına Nouma'dan yoksun kadroyla çıkan Siyah—Beyazlı takım, sahada neye uğradığını adeta şaşırıyor. 5—1 sona eren bu maçın ardından hem basının, hem de taraftarın Scala'ya olan güveni iyice kayboluyor. Şampiyonlar Ligi'ndeki 3—0'lık Barcelona maçından sonra Scala'ya övgüler düzen spor yazarları, bu sefer İtalyan teknik direktörün acilen istifa etmesi gerektiğini söylemeye başlıyorlar. Serdar Bilgili ise bir açıklama yaparak teknik kadronun ve futbolcuların sonuna kadar arkasında olduğunu söylüyor.
 </p>
 <p class="metin">
  Scala: İstifa etmeyeceğim
 </p>
 <p class="metin">
  Beşiktaş'ın aylık yayınlanan resmi dergisine konuşan Teknik Direktör Nevio Scala da istifa etmeyeceğini ve sabrederek başarılı olacağını belirtiyor. 'Parma'da gösterdiğim başarıyı Beşiktaş'ta da göstermek istiyorum. Ancak Beşiktaş'ın Parma gibi başarılara ulaşması altı— yedi ayda olacak bir şey değil. Beşiktaş'ta iki yıl daha kalıp sistemi tam anlamıyla oturtmayı düşünüyorum. Bizden sonra gelenler hazır bir sistem bulsunlar. Bu temelin üstüne de yeni katlar çıksınlar'.
 </p>
 <p class="metin">
  Scala döneminde gol yeme rekoru (ligde 33, Şampiyonlar Ligi'nde 17) kıran Beşiktaş, Rize'den döndükten sonra çıktığı ilk antrenmanda taraftarların yoğun protestosuyla karşılaşıyor. Yönetim, futbolcuları taraftar baskısından uzaklaştırmak ve psikolojik olarak rahatlatmak için takımı üç günlüğüne Futbol Federasyonu'nun Riva Tesisleri'ne götürüyor. Riva'dan Fulya'ya dönüldüğünde Nouma, Adanaspor maçında oynamayacak olmasından dolayı eve gitmek istiyor. Scala, bu futbolcuya izin vermeyince Nouma cep telefonunu duvara fırlatıyor. Scala ise Nouma'nın bu hareketini gayet normal olarak karşılıyor. 'Bu bir tepkiydi. Herkesin kendine göre tepki gösterme şekli vardır. Bir saat sonra yemekte bütün arkadaşlarından ve benden özür diledi ve olay kapandı. Çok küçük bir olayı bomba haline getirmek doğru değil. Telefonu bana değil, duvara attı. Bu takım içinde bir hain var ve arkadaşlarını satıyor. Bence bu durum, telefonu duvara atmaktan daha kötü'.
 </p>
 <p class="metin">
  Bu olanlardan sonra Adanaspor maçına çıkılıyor. Mehmet'in yine son dakikalarda oyuna alındığı maçın ilk yarısını 1—0 mağlup kapatan Beşiktaş, ikinci yarıda iki gol bularak sahadan galip ayrılıyor. Bu galibiyet, yönetime, futbolculara ve Scala'ya derin bir soluk aldırıyor. Ancak şu bir gerçek ki Scala'ya olan güven sarsıldı bir kere. Basının ve Beşiktaşlı taraftarların nabzı, alınacak her mağlubiyetten sonra 'Scala istifa' seslerinin daha gür yükseleceğini gösteriyor.
 </p>
 <p class="metin">
 </p>
 <p class="arabaslik">
  Ömer Üründül (Spor Yazarı):
 </p>
 <p class="metin">
  Briegel kalmalıydı
 </p>
 <p class="metin">
  Briegel'in görevine son verilmesi büyük yanlıştı. Halbuki Alman hoca çok yetersiz kadroya rağmen başarılı bir grafik çizmişti. Bu olumlu tablonun altında yatan gerçek, Briegel'in teknik yönden başarısı kadar, futbolcularıyla kurduğu karşılıklı sevgi — saygı ilişkisiydi. Bu sezon, yönetimin bazı önemli yanlışları oldu. En büyük yanlış da zamansız ve gereksiz neşter vurma girişimiydi. Kötü gidişatta birinci sorumlu Scala'dır. Takımın saha içi düzenini bir türlü oturtamadı, kadro istikrarını sağlayamadı, kolay gol yemeye çözüm bulamadı. En önemlisi başta Nouma olmak üzere takımın genelinde yeterli disiplini oluşturamadı. Ayrıca, medyada yer alan kadronun yetersiz olduğu eleştirilerine katılmıyorum. Beşiktaş, Ruslar'ın deneyimli ve güçlü temsilcisi Lokomotiv Moskova'yı içeride dışarıda, Barcelona, Fenerbahçe ve de Galatasaray'ı iki defa üst üste farklı yendi. Çekirge üç defa sıçrar, ama altı defa sıçramaz.
 </p>
 <p class="metin">
 </p>
 <p class="arabaslik">
  Ne olacak bu  Nouma'nın hali?
 </p>
 <p class="metin">
  Avrupa'da ve ligde takımına 18 gol kazandıran Nouma, attığı gollerden çok taşkınlıklarıyla gündemde. Bar çıkışında fotoğraflarının çekilmesine sinirlenmesinin ardından gazeteci dövmesi, Leeds United maçında rakibine kafa atıp takımını dört maç yalnız bırakması, iki kez sarı kart cezalısı durumuna düşmesi, Türkiye Kupası çeyrek finalinde Geçlerbirliği'nden Thomas'a kafa atıp üç maç ceza alması, arkadaşları Rize deplasmanına giderken Paris'e uçması, giderken de havaalanında gazetecilere küfretmesi, en son olarak da Scala'ya cep telefonunu fırlatması Nouma'nın sabıkalarından.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020527043415/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/325/spor/1.htm), [web.archive.org (arşiv bağlantısı)](http://web.archive.org/web/20020527043415/http://www.aksiyon.com.tr:80/2001/325/spor/1.htm)
