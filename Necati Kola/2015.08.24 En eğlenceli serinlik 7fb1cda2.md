# En eğlenceli serinlik

*Necati Kola 2015.08.24*

<div class="pNewsDetailMainContent" itemprop="articleBody">
 <p>
  Tatil için Antalya civarındaysanız serinlemek için klima, deniz ve havuzun haricinde bir alternatifiniz daha var. Buz gibi akan turkuaz renkli Köprüçay’da rafting…
 </p>
 <p>
  Yurdumuzun büyük bir bölümü, epeydir bunaltıcı sıcakların etkisinde. Nemin yüksek olması, hissedilen sıcaklığı daha da artırıyor. Meteoroloji, tahminlerinde sürekli çöl sıcaklarından bahsederken; doktorlar da uyarıyor: Özellikle öğle saatlerinde dışarı çıkmayın, bol bol duş alın, günde en az iki litre su için... Yaz tatilini güney sahillerinde geçirmek isteyenler, bunaltıcı sıcaklara daha fazla maruz kalıyor. Serinlemek için tatilcilerin genellikle iki alternatifi bulunuyor: Klimalı bir ortam ile deniz veya havuz… Eğer Antalya civarındaysanız bir seçeneğiniz daha var: Rafting…
  <br>
   Her yaz ailecek Antalya’nın yolunu tutuyoruz. Paramız çok olduğu için değil, memleketimiz olduğu için… Yıllık izne çıkarken arkadaşlar “Ooo! Ne güzel memleketin var. Herkes orada tatil için para harcarken sen bedava gidiyorsun.” diye takılıyor. Bilmiyorlar ki sıcaktan kavruluyorsun, günün büyük bölümünü klimalı odalarda geçiriyorsun, gündüz deniz haricinde bir yere çıkamıyorsun… Bir süre sonra, su sıcaklığının hava sıcaklığına yaklaştığı denizde serinlememeye başlıyor, daha soğuk bir alternatif arıyorsun.
  </br>
 </p>
 <p>
  Rafting, en soğuk ve en eğlenceli tercihlerin başında geliyor. Tabii bunun için yaklaşık 90 kilometrelik yolu göze almak gerekiyor. Biz de öyle yapıyoruz. Her sene olduğu gibi Köprüçay’da yirmi yıldır rafting işi yapan Fahri abiyi (Berk) arayıp ailecek yola koyuluyoruz. Buz gibi akan turkuaz renkli suyun ve geçen yıldan tadı damağımızda kalan defne yaprağına sarılı balığın hayalini kurarak kıvrımlı yollarda hızla ilerliyoruz.
  <br>
   Rafting, yaklaşık otuz yıldır, Köprüçay Irmağı’nın kaynağına ev sahipliği yapan Beşkonak kasabasının en önemli geçim kaynaklarından. Dağınık bir yerleşimi olan kasabanın girişinden itibaren sayısız rafting tabelasıyla karşılaşıyorsunuz. Manavgat’a bağlı kasabada elliye yakın işletme olduğu söyleniyor. İşletmeler sadece rafting yaptırmakla kalmıyor, müşterilere ırmak kenarında yeme-içme hizmeti de veriyor. Fiyatlara rafting ile birlikte yeme-içme de dâhil. Rafting + öğle yemeği, kişi başı 30 lira. Etkinliğe kahvaltıyı da ilave ederseniz kişi başı 35-40 lira ödüyorsunuz.
   <br>
    İşletmelerin çalışanları genellikle aile bireylerinden ya da akrabalardan oluşuyor. Gençler botlarda rehber olarak çalışırken, diğerleri restoran kısmında görev alıyor. Fahri Berk’in sahibi olduğu Ada İnsel Rafting de bu tür aile işletmelerinden biri. Oğulları rehberlik yapıyor, kendisi aşçı. Kızı ve eşi de mutfakta çalışıyor.
   </br>
  </br>
 </p>
 <p>
  Aracımızı işletmenin bahçesine park ettikten sonra yorgunluk çayımızı içip hazırlıklarımızı yapıyoruz. Can yeleklerimizi giyip kaskımızı takarken genç rehberimiz bize rafting ile ilgili bilgiler veriyor. Sonra botu kamyonete yükleyip hep birlikte on kilometre mesafedeki çıkış noktasına hareket ediyoruz. Tarihî köprüye ve ırmağın kaynağına yüz metre mesafedeki çıkış noktası ana baba günü gibi. Yerli, İranlı, Alman, Rus ve İngiliz gruplar, buz gibi akan suya girmenin heyecanı içinde. Rafting için yaş sınırı yok. Her yaştan insanı burada kaskı, can yeleği ve küreğiyle görmek mümkün.
  <br>
   Rafting heyecanı yaklaşık 14 kilometre ve üç saat sürüyor. İstediğiniz yerde durup yüzebiliyorsunuz. Sıcaktan dolayı sık sık ırmağa atlama veya buz gibi suyu yudumlama ihtiyacı hissediyorsunuz. Atladıktan sonra da suyun soğukluğuna en fazla birkaç dakika dayanabiliyorsunuz. Botla ilerlerken diğer gruplarla yan yana gelmemeniz imkânsız. Her yakınlaşma su savaşı demek. Hele İranlı turistlerin hiç affı yok! ‘Allah Allah Allah’ nidaları eşliğinde gerçekten çok iyi serinletiyorlar! Rusların da onlardan kalır yanı yok. Belli bir süre sonra onlardan uzaklaşmak istiyor ve küreklere sarılıyorsunuz. Yoksa işiniz kolay değil. Hele botta küçük çocuklarınız varsa…
  </br>
 </p>
 <p>
  Kâh kürek çekerek, kâh kendinizi akıntıya bırakarak, kâh yüzerek, kâh su savaşı yaparak üç saatin nasıl geçtiğini anlayamıyorsunuz. Bitiş noktasına vardığınızda tamamını bir yudumda içmek istediğiniz ırmaktan çıkmak istemeseniz de yapacak bir şey yok. Mecburen çıkıp botun kamyonete yüklenmesine yardım ediyorsunuz. Tekrar işletmenin olduğu mekâna döndüğünüzde ise iyice acıkmış oluyorsunuz. Irmağın kenarında güzel bir yemeğin ardından da dönüş için yeniden yollara düşme vakti. En kısa sürede bir kez daha gelme hayalleri kurarak…
 </p>
 <p>
  <strong>
   AİLECEK BU İŞİ YAPIYORUZ
  </strong>
 </p>
 <p>
  Beşkonak’ın yerlisi olan Fahri Berk, Köprüçay’daki en eski raftingcilerden biri. Bu işi ilk kez otuz yıl kadar önce dışarıdan gelen biri başlatmış. “Biz bilmiyorduk tabii böyle bir şeyi. Bu işi köyün yerini kiralayarak başlattı. Ben de onun yanında aşçı olarak çalışmaya başladım. Çok güzel müşterisi vardı. 8 yıl çalıştıktan sonra 1996’da kendi yerimde ben de rafting işine girdim. Şu an ailecek bu işi yapıyoruz.” diyor. İlk yıllarda beş-altı işletme varken bu sayı bugün elliye yaklaşmış. “Rekabet olmaya başladı. Kooperatif kurduk, yürümedi. Bir bot alıp gelip bu işi rastgele yapanlar var. Dolayısıyla kalite düştü. Denetim olsa da yapan yine yapıyor.” diyor Berk. Rafting yaptıranların çoğunun belgeli olduğunu, belgeleri Manavgat Halk Eğitim Merkezi’nden aldıklarını söylüyor ayrıca.
 </p>
 <p>
  Köprüçay’da rafting sezonu nisan-mayıs gibi başlıyor. Cumartesi ve pazar günleri çok yoğun oluyor. Yıllara göre değişiklik gösterse de senede yaklaşık bir milyon yerli ve yabancı turist burada rafting yapıyor. Can yeleği olduktan sonra herhangi bir tehlikesinin olmadığını belirtiyor Fahri Berk: “20 yıldır bu işi yapıyorum, kimsenin burnu kanamadı. Geçenlerde basına yansıyan İranlı turist kalp krizinden öldü. Kendi oğullarım rehber olarak çalışıyor. Yoğun olan günlerde sürekli birlikte çalıştığımız tecrübeli rehberleri çağırıyorum. Sefer başına bir rehbere ortalama 50 lira veriyoruz. 7 aylık bir bebek de, 70 yaşındaki bir dede de burada rafting yapabilir.”
 </p>
</div>


Kaynak: [www.aksiyon.com.tr](http://www.aksiyon.com.tr/gezi/en-eglenceli-serinlik_552065), [web.archive.org (arşiv bağlantısı)](http://web.archive.org/web/20150910195824/http://www.aksiyon.com.tr/gezi/en-eglenceli-serinlik_552065)
