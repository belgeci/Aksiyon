# Aykut Kocaman: “Hedefimiz kümede kalmak”

*Necati Kola 2001.10.06*

<div>
 <p class="spot">
  Fenerbahçe'de üç kez gol kralı olarak Sarı—Lacivertli camia ile özdeşleşen Aykut Kocaman, İstanbulspor'u zirveye taşıyor. Teknik direktörlük diploması olmadığı halde kendini bir anda İstanbul Boğaları'nın başında bulan Kocaman, oldukça mütevazı konuşuyor
 </p>
 <p class="metin">
 </p>
 <img border="0" src="/web/20020427043225im_/http://www.aksiyon.com.tr/2001/357/resimler/aykut.jpg"/>
 <p class="metin">
  Sakarya'dan Fenerbahçe'ye Oğuz Çetin ile birlikte geldi. Kısa sürede Fenerbahçe Cumhuriyeti'nin sınırları içerisinde Oğuz imparatorluğunu, o da krallığını ilan etti. Ta ki o unutulmaz maçta Trabzonspor filelerini birer kez havalandırıp Fenerbahçe'yi şampiyon yapana kadar. Dönemin Fenerbahçe Başkanı Ali Şen, Oğuz'u Trabzonspor maçından önce arkadaşlarının prim alacaklarını istediği, onu da maçtan sonra 'Trabzonlu futbolcu arkadaşlarımın durumuna gerçekten çok üzülüyorum' dediği için kapı dışarı etti. Onlar da İstanbulspor'un yolunu tuttu. Şu anda Oğuz Çetin Mustafa Denizli'nin yardımcılığını, o da İstanbulspor'un teknik sorumluğunu yapıyor. İstanbul Boğaları, şu ana kadar yedi maçta altı galibiyet ve bir beraberlik alarak, on dokuz puanla Galatasaray ile birlikte zirveye yerleştiler. Bir zamanlar trilyonlar harcanmasına rağmen başarılı olamayan İstanbulspor'u bugün maddi sıkıntılara rağmen zirveye taşıyan Teknik Sorumlu Aykut Kocaman ile Ataköy Tesisleri'nde görüştük.
 </p>
 <p class="metin">
  — Sizi futbolcu olarak izlerken bir anda kenardan takımı yöneten kişi olarak gördük. Futbolu bırakan birçok yıldız 3. Lig'de bile iş bulamazken, siz teknik direktörlük diplomanız bile yokken İstanbulspor'da hemen göreve başladınız. Bu nasıl oldu?
 </p>
 <p class="metin">
  Olaylar öyle gelişti ki futbolcu olarak son sezonum olan 1999—2000'in son yedi haftasında İstanbulspor küme düşme potasındaydı. Hocamız Ziya Doğan istifa edince kulüp bir arayış içine girdi. Küme düşmek üzere olan birtakımın kaybedecek bir saniyesi bile yoktu. Yeni hoca bulmak ve reçete hazırlamak en iyimser tahminle en az bir hafta sürecekti. Benim antrenörlük diplomam vardı ve bana teklif edildi. Normalde bir sene sonra antrenörlüğe başlayacak olan birinin bu şartlarda görevi kabul etmemesi gerekirdi. İyi veya kötü dört yılımı geçirdiğim kulübüme vefa borcum vardı ve 'Kusura bakmayın. Ben bu taşın altına elimi sokamam' diyemezdim. Bu duygularım ağır basınca görevi kabul ettim. Ben göreve geldikten sonra kalan yedi haftada on bir puan topladık ve Altay küme düşerken biz ligde kalmayı başardık. Hal böyle olunca kendi programımda olmamasına rağmen futbolculuktan antrenörlüğe birden geçiş yaptım. Geçen sezon Metin Türel geldi. Bir sezonu onun yanında staj yaparak geçirdim. Bu sezonun da Türel hoca ile tamamlanması planlanıyordu; ama birtakım gerekçelerle çalışmak istemediğini beyan edince iş tamamen benim sorumluluğuma kaldı.
 </p>
 <p class="metin">
  'Kendimi riske attım'
 </p>
 <p class="metin">
  — Sorumluluğu bu kadar erken kabul etmek tecrübesiz biri için risk değil miydi?
 </p>
 <p class="metin">
  Mali sıkıntı vardı, beş oyuncumuzun takımdan ayrılması vardı, nasıl çıkacakları belli olmayan yeni oyuncular vardı... Bu şartlarda görevi kabul etmek yeni bir antrenör için hakikaten riskti. Ama hayat risklerle dolu. Metin Türel hoca antrenörlüğü kaleciliğe benzetirdi. 'İyi başlayanlar bu moralle kendilerini geliştirmek için daha çok çalışır, kötü başlayanlar da yetersizlik duygusuyla tamamen futbola küsebilirler' derdi. Hakikaten doğru. Kötü başlayabilirdim; ama bana iyi başlamak nasip oldu. Yedi maçta altı galibiyet, bir beraberlik ve biri penaltıdan olmak üzere yediğimiz iki gol. Üstelik galibiyetlerimizden üçü Fenerbahçe, Beşiktaş ve Trabzonspor'a karşı. Ama bunlar kalan maçlarımızı kazanacağımızın garantisi değil. Önümüzde kendi evimizde oynayacağımız Diyarbakırspor maçı var. Bu maç garantilerle mi dolu? Hayır.
 </p>
 <p class="metin">
  — Örnek aldığınız biri var mı?
 </p>
 <p class="metin">
  Bugüne kadar birçok teknik adamla çalıştım; ama örnek aldığım biri yok. Çünkü, antrenörlük bambaşka bir şey. Ama etkilendiğim kişi oldu. Futbolcu—antrenör ilişkisinde Parreira benim için çok etkileyiciydi. Bir de futbolun içinde kalıp da düzgün kalan ender insanlardan biriydi.
 </p>
 <p class="metin">
  — Futbol düzeni, bozuk bir düzen mi?
 </p>
 <p class="metin">
  Evet. Futbol, 'Gemisini yürüten kaptan' mantığıyla kurulmuş bir düzen. Herkes daha fazla kazanmak istiyor ve birbirinin kuyusunu kazmaya çalışıyor. Bu tabiri kullanmak istemiyorum ama yerine de başka bir şey koyamıyorum. Açıkçası futbol piyasası ruhen temiz bir piyasa değil. Dolayısıyla bu piyasanın içinde düzgün kalmak çok zor. Kalanlar da hemen ortaya çıkıyor.
 </p>
 <p class="metin">
  — Fatih Terim hiç etkilemedi mi sizi?
 </p>
 <p class="metin">
  Fatih hoca sadece benim için değil, bütün yerli antrenörler için bir önder olmuştur. Bu arenada bir Türk'ün de başarılı olabileceğini ispat etmiştir. Bugüne kadar öğretici çalıştırıcılar hep yabancı ağırlıklıydı. Bu anlamda etkileyici ve teşvik edici olmuştur pek tabii ki.
 </p>
 <p class="metin">
  — Fatih Terim, öteden beri 'Hedefim Avrupa'nın en büyük takımlarından birini çalıştırmak' diyordu hep. Sizin böyle bir hedefiniz var mı?
 </p>
 <p class="metin">
  Benim şunu olacağım, şunu yapacağım gibi belli hayallerim yok; ama hedefim başarılı bir çalıştırıcı olmak. Her geçen gün bir önceki güne oranla daha başarılı olmak.
 </p>
 <p class="metin">
  'Açıkçası antrenörlükten ürküyordum'
 </p>
 <p class="metin">
  — Futbolu bıraktıktan sonra antrenörlük yapmak planlarınızda var mıydı?
 </p>
 <p class="metin">
  Son üç—dört yıla kadar antrenörlüğü düşünmüyordum açıkçası. Çünkü çok büyük eleştiriler yapılıyor. Bu eleştiriler, sağlıklı ve yapıcı eleştiriler değil maalesef. Tamamen yıkıcı, tamamen art niyetli, ön yargılı eleştiriler. Şimdi bunları futbolcuyken yaşadıktan sonra bir de antrenör olarak yaşayacaksın... Çalışacaksın çalışacaksın çalışacaksın... Doğru yaptığına inanarak çalışacaksın... Ondan sonra iki tane adam çıkacak, takım hakkında hiç bilgi sahibi olmadan Ahmet'in yerine Mehmet'i neden oynatmadın diye seni eleştirecek, karalayacak, çamur atacak, hakaret edecek. Açıkçası bunlar beni ürkütüyordu.
 </p>
 <p class="metin">
  — Düşüncenizi neden değiştirdiniz peki?
 </p>
 <p class="metin">
  Futbolculuk, özellikle bizim çapımızdaki kişiler için yoğun yaşanan bir meslek. Maddi ve manevi kazançları çok olan, heyecanın, adrenalinin yüksek olduğu bir iş. Ama bunu en fazla otuz beş yaşına kadar yapabiliyorsunuz. Şimdi, bu kadar yoğun yaşadıktan sonra futbol bitti. Kalan yaşamınızda ne yapacaksınız? Milyarlar kazansanız ticaret aynı vazifeyi görmüyor. Futbolun yerine koyabileceğiniz başka bir şey var mı? Ben birikimlerimi değerlendirebileceğim başka bir meşgale bulamadım açıkçası. Dolayısıyla antrenörlüğe geçiş yapmaya karar verdim.
 </p>
 <p class="metin">
  'Fırtınalı denizi tercih ettim'
 </p>
 <p class="metin">
  — Geçen sezon, Milli Takım Teknik Direktörü Şenol Güneş size yardımcılık teklif etti. Bunu neden kabul etmediniz?
 </p>
 <p class="metin">
  Bana göre İstanbulspor benim için fırtınalı bir denizdi. Her hafta yeni heyecanlar yaşayacak, yeni şeyler öğrenecektim. Benim Milli Takım'da olmam ise Milli Takım için ne kazanç, ne de kayıp olacaktı. Ama kendi geleceğim açısından benim vereceğim karar önemliydi. Milli Takım'ı statik, yoğunluğun olmadığı, maç periyodu geniş bir zamana yayılmış bir yer olarak düşündüm ve İstanbulspor'u tercih ettim.
 </p>
 <p class="metin">
  — Geçen yıllarda Uzanlar İstanbulspor'a çok büyük yatırımlar yapıyordu; ama takım bir türlü başarılı olamıyordu. Şimdi ise maddi sıkıntılara rağmen takım başarılı sonuçlar alıyor. Başarının sırrı ne?
 </p>
 <p class="metin">
  Bu sorunun cevabını daha uzun vadede versem daha doğru olur. Çünkü ortada sadece on dokuz puan var. Ne kümede kalmayı garantilemişiz, ne bir kupa kazanmışız, ne de şampiyon olmuşuz... Ortada sadece periyodik bir başarı var. Bu periyodik başarıyı ligin sonuna kadar sürdürebilirsek bu sorunun cevabını o zaman veririm. Ama genel olarak şunu söyleyebilirim. Futbola yatırılan para ile elde edilen sonuçlar her zaman doğru orantılı olmuyor. Futbolun en güzel tarafı da bence bu.
 </p>
 <p class="metin">
  — 'Hedefimiz kümede kalmak' diyorsunuz. Bunu futbolcular havaya girmesin diye mi söylüyorsunuz?
 </p>
 <p class="metin">
  Burada yaşadığım sorunları ben biliyorum. Bu sorunlara da hakim olduğumu düşünüyorum. O nedenle bir şeyi söylemek için söylemiyorum. Hedefimiz kümede kalmak. Ama şampiyon olarak, ama on beşinci olarak. Bizim için önemli olan önümüzdeki sezon İstanbulspor'un Süper Lig'de var olması. Ligde kalmayı garantileyince de yatacak halimiz yok. Ligin sonuna kadar bu mücadelemiz devam edecek.
 </p>
 <p class="metin">
  'En çağdaş sistemi uyguluyoruz'
 </p>
 <p class="metin">
  — İstanbulspor, Galatasaray'ın sistemini, yani tandemli 4—4—2'yi uyguluyor. Bu sistemi neden tercih ettiniz?
 </p>
 <p class="metin">
  Geçen sezon son üç—dört hafta bu sistemi uygulamış ve olumlu sinyaller almıştık. Bugün dünyada oynanan en çağdaş sistem bu. Bu sistem çok ekonomik. Bu sistemde her oyuncu aşağı yukarı aynı oranda efor sarfediyor ve aynı oranda yoruluyor. Bu sistemde alan savunması yapılıyor. Yakın bir zamana kadar bizde geçerli olan bir defans anlayışı vardı: 'Falan adamı tut, ne oyna, ne de oynat. Senden başka bir şey istemiyoruz.' Böyle olunca oyuncu tek taraflı yetişiyor. Bu doğru değil. Oysa futbol iki yönlü bir oyun. Savunma da var, hücum da... Bu sistem içinde her oyuncunun bir görevi var. Oyuncular hem yeteneklerini, hem de akıllarını kullanmak zorunda. Arkadaşlığın çok iyi olduğu İstanbulspor da bu sistemi çok iyi uyguluyor.
 </p>
 <p class="metin">
  — Teknik direktörlük kursuna gidemeden kendinizi İstanbulspor'un başında buldunuz. Kursa ne zaman gideceksiniz?
 </p>
 <p class="metin">
  Teknik direktörlük kursuna ilk fırsatta gitmek istiyorum. Genelde teknik direktörlük kursuna yardımcı hocalar giderler. Herşey planlarımın haricinde geliştiği için kursa gidemedim. İstanbulspor bu şekilde gittikten sonra herhalde benim kursa gitmem de gecikecek. Bir kurs en az bir buçuk ay sürüyor. Burayı bırakıp nasıl gideceksin?
 </p>
 <p class="metin">
  — Son olarak, birgün Oğuz ile yine aynı takımda buluşacak mısınız?
 </p>
 <p class="metin">
  Kader... Onu zaman gösterecek. Ama ben Oğuz ile nerede, hangi şartta ve ne zaman olursa olsun, ast veya üst fark etmez, çalışmaya hazırım.
 </p>
 <br/>
 <center>
  <a class="anaorta" href="http://web.archive.org/web/20020427043225/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/357/spor/1.htm), [web.archive.org (arşiv bağlantısı)](http://web.archive.org/web/20020427043225/http://www.aksiyon.com.tr:80/2001/357/spor/1.htm)
