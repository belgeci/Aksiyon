# Turizmin kirletmediği köy: Çıralı

*Necati Kola 1998.08.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sahillerini beş yıldızlı otellerin ve tatil köylerinin kapladığı Antalya'da, otel müteahhitlerinin uğramadığı nadir yerlerden biri Çıralı.
  </font>
 </div>
 <div id="newsText">
  <font class="detail-text">
   AntalyaKumluca karayolunun 70. kilometresinden sol tarafa saptığınızda, birilerini el değmemiş güzelliklere ulaştırmak için sabırsızlanan yedi kilometrelik dik, dar ve kıvrımlı asfalt yol sizi bekliyor. Yeşillikler arasında kıvrım kıvrım sahile doğru indikçe artan tabii güzellik sabırsızlığınızı kamçılıyor. Biraz daha hızlı gitmek için gaza basmak istiyorsunuz fakat dik ve kıvrımlı yol bu arzunuzu engelliyor. Çeşme başlarında birşeyler satabilmek için bekleşen çocuklar el sallıyorlar. Yol kenarından size eşlik eden kaynak suları ise az sonra Çıralı Çayı'nda toplanıyor ve Olimpos'tan denize dökülüyor. Yol boyunca kurulan çadırlarda, güleryüzlü tipik Akdeniz kadınlarının yaptıkları gözlemelerin kokusu açlığınızı hatırlatıyor.
   <br/>
   <br/>
   Köyün girişindeki köprüye gelince asfalt bitiyor ve toprak yol başlıyor. Sonradan öğrendiğimize göre, birkaç yıl öncesine kadar asfalt olan bölüm de toprakmış. Bu şirin Akdeniz köyüne girince seralar, portakal bahçeleri, toprak yollar, küçük küçük pansiyonlar ve mevsimlik olarak yapılan derme çatma lokantalar, otel müteahhitlerinin uğramadığının bir göstergesi olarak hemen dikkatinizi çekiyor. Yazın da oldukça sakin olan üç kilometre uzunluğundaki Çıralı Plajı, güzel ve sakin bir tatil geçirmek isteyenler için bire bir. Plajın hemen gerişindeki çam ağaçlarının dibine çadır kurabilir ya da çok çok ucuz olan pansiyonlarda konaklayabilirsiniz. Ayrıca, Çıralı Plajı'nın önemli bir özelliği var. Denizin iki metre gerisini bir metre kadar kazdığınızda tuz oranı sıfır olan buz gibi tatlı su çıkıyor.
   <br/>
   <br/>
   Yanartaş ve Olimpos
   <br/>
   <br/>
   Çıralı'nın güzel ve sakin plajının dışında iki tane de tarihi ve turistik mekanı var. Biri, köyün kuzeyinde yer alan Olimpos Dağı'ndaki Yanartaş, diğer adıyla Chimara. Yanartaş'ın özelliği, asırlardan beri yazkış hiç sönmeden yanıyor olması. Yanan kısmın hemen önünde harabe halinde bir ateş tapınağı var. Köylülerin dediğine göre burası bir doğalgaz bölgesiymiş ama yeterli miktarda rezerv olmadığı için çıkarılmıyormuş. Yanartaş, otostop usulü ile Türkiye'ye gelen fakir turistlerin geceyi masrafsız geçirebilmeleri için de uygun bir mekan. Uyku tulumunun içine girip ateşin yanına uzanan turistler güzel bir gece geçiriyorlar.
   <br/>
   <br/>
   Bir diğer mekan ise Çıralı Plajı'nın güney ucunda yer alan antik bir kent olan Olimpos. Bugün Yunanlılar'ın savunduklarının aksine modern olimpiyatların temelinin burada atıldığı söyleniyor. Olimpos Çayı'nın denize döküldüğü yer ise görülmeye değer. Bu çay boyunca taş yolu takip ederek antik kentin merkezine doğru bir yürüyüş yapabilir, modern dünyanın gürültüsünden, stresinden uzaklaşabilirsiniz.
   <br/>
   <br/>
   Çıralı halkı dertli
   <br/>
   <br/>
   Çıralı halkı geçimini, kışın seracılıkla uğraşarak, yazın da evlerini pansiyon şeklinde işletmeye açarak sağlıyor. Köy, Kültür Bakanlığı tarafından Doğal SİT Alanı ilan edilmiş ve bina yapmak yasak.  SİT Alanı ilan edilen Çıralı'ya devlet bir yatırım yapmıyor. Yıllarca uğraştan sonra köyün hemen yukarısındaki dağdan su getirilmesi için DSİ ikna edilmiş, borular döşenmiş fakat su salınacağı sırada İl Kültür Müdürlüğü dava açarak bunu engellemiş.
   <br/>
   <br/>
   Çıralılılar köylerinin SİT Alanı ilan edilmesini yanlış buluyorlar ve Çıralı'yı Side ile karşılaştırıyorlar: 'Side antik kentle iç içe olmasına rağmen herhangi bir yasak yok; Yanartaş köyün bir ucunda, Olimpos bir ucunda olmasına rağmen Çıralı SİT Alanı ilan ediliyor. Biz bu çifte standardı anlayamıyoruz. Köyümüzün her tarafını kazsınlar, bir tane bile antik taş bulamazlar. Biz su istiyoruz, yol istiyoruz, çocuklarımıza ev yapmak istiyoruz'.
   <br/>
   <br/>
   Otel müteahhitlerinin şimdilik uğramadığı Çıralı'ya yıllardır Koç, Sabancı ve Ceylan grubu talip. Devlet, bir ara köyün tamamını golf sahası yapmayı düşünmüş ama sonradan vazgeçilmiş. Köylüler, politik bir kararla lüks oteller için ruhsat verilirse, buna karşı çıkacaklarını ve Çıralı'nın tabii güzelliğinin korunması için ellerinden geleni yapacaklarını söylüyorlar, tek istediğimiz devletin bize yardımcı olması diyerek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=4032), [web.archive.org (arşiv bağlantısı)](http://web.archive.org/web/20120609105929/http://www.aksiyon.com.tr:80/aksiyon/newsDetail_getNewsById.action?newsId=4032)
