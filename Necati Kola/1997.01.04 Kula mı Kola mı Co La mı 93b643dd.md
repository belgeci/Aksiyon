# Kula mı, Kola mı, Co La mı ?

*Necati Kola 1997.01.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Soyadımızın 'Kula mı, Kola mı?' tartışmaları sürerken bir alter natif daha çıktı
  </font>
 </div>
 <div id="newsText">
  <font class="detail-text">
   Böyle bir haberi ancak benim yapmam uygun olabilirdi. Çünkü, nüfus memurlarının azizliğine uğrayanlardan biri de bendim. Ayrıca çok anılarım vardı yanlış yazılan soyadım nedeniyle. Liseden Necati Kula olarak mezun olmuştum ama üniversiteye aynı soyisimle kaydolamamıştım. Sebebi ise Fethiye Nüfus Müdürlüğü'nün sülalemize verdiği bir kağıttı: 'Çaltılar Köyü nüfusuna kayıtlı Kula soyisimli kişilerin soyisimleri Kola olarak değiştirilmiştir'. Bu tebligattan sonra üniversiteye Necati Kola olarak kaydımı yaptırmıştım ama başıma geleceklerden de habersizdim.
   <br>
    <br>
     Kola soyadını aldıktan sonra bütün arkadaşlar akıllarına ilk gelen meşrubat markasıyla hitap etmeye başladılar bana. Tamek'ten tutun da Schweppes'e kadar... Allah'tan, alkollü  içki içen arkadaşım yok. Soyismimin Kola olduğunu duyan istisnasız herkes şu soruyu soruyor: "Pepsi Cola mı, Coca Cola mı?"
     <br>
      <br>
       Bu şakaların yanında soyismimi anlatmada zorlandığım, hatta ve hatta Konya'nın 'k'sı, Ordu'nun 'o'su, Lüleburgaz'ın 'l'si, Antalya'nın 'a'sı diye kodlamak zorunda kaldığım da oldu elbette. Mesela bankada, hem de iki defa, şu hadise başıma geldi: Memur adımı, soyadımı sordu. Necati Kola dedim. Bilgisayara Necati yazdı, sıra soyadıma gelince durakladı ve sorma ihtiyacı hissetti: "'K' ile mi, 'C' ile mi?" Bazı okuyucular da soyadımın Kola olduğuna inanmıyor, müstear isim olduğunu iddia ediyorlar. Kim ne derse desin, benim adım Necati Kola artık.
       <br>
        <br>
         Soyadımın neden Kola olduğunu merak etmedim değil. Merakımı gidermek için Fethiye Nüfus Müdürlüğü'ne gittim. Muhakkak bir memurun hatasıdır diyordum kendi kendime. Memur açtı kara kaplı kütüğü... 'Bak' dedi, 'Sizin soyadınız 1930'larda Kola olarak yazılmış. Daha sonra bir memurun hatası ile Kula olmuş. Orijinal ismin Kola olduğu öğrenilince tekrar Kola olarak değiştirilmiş. Beğenmiyorsanız, topluca mahkemeye verin, değiştirin'. Kütükteki kayıtları görünce birşey diyemedim. Fakat şu husus aklıma takılmadan da edemedi: O zamanlar Coca Cola'nın, Pepsi Cola'nın Türkiye'de esamesi bile yoktu ama nüfus memuru soyadımızı neden Kola yazmıştı acaba? Bir kastı mı vardı, yoksa kalemi mi sürçmüştü?
         <br/>
         <br/>
         Ara sıra çeşitli şakalar yapılsa da, sülalemize hâlâ 'Kulalar Sülalesi' dense de Kola soyadından rahatsız olanımız yok. Bu yüzden topluca mahkemeye başvurup soyadımızı değiştirmek gibi bir ihtimali de düşünmüyoruz. Zaten günümüzde Kola, insanların günlük hayatta en çok kullandıkları kelime oldu. Bu yüzden soyadımızı eskiden olduğu gibi kolay kolay unutmuyor insanlar. Tanıştığımız bir kişi, epey aradan sonra tekrar karşılaştığımızda 'İsminizi hatırlayamadım ama soyadınız Kola'ydı, değil mi?' diyor. Evet, soyadımızın hatırlanması gerçekten de kolay. Nüfus memurumuz sağolsun!
         <br/>
         <br/>
         Gerçek adımı 41 yıl sonra öğrendim
         <br/>
         <br/>
         Nüfus memurlarının bu tür hataları bir elin parmakları kadar değil maalesef. Doğum tarihi 30 Şubat olarak yazılanlar, on yaşında olup da 1886 doğumlu olanlar, nokta ve harf yanlışlığından mirastan olanlar, ismi yanlış yazılanlar... İşte, nüfus kağıdındaki yanlışlıklardan muzdarip olanlardan biri de gazeteci Selahattin Duman, daha doğrusu Salahattin Duman. Duman, kendine has üslubuyla bakın neler anlatıyor isminin yanlış yazılmasıyla alakalı:
         <br/>
         <br/>
         "Number One televizyonunda Cavit Tuna'nın konuğu olarak 'Medyatik' adlı programa katılmıştım. Programın bir yerinde Cavit Tuna eline aldığı bir kağıdı kameraya tutup 'Siz Selahattin Duman'ın asıl ismini biliyor musunuz?' dedi. Bir an ben de şaşırdım... 'Ulan, adımız başka birşey de yıllardır Selahattin niyetine mi dolaştık?' diye kendi kendimi sorguladım. Olur ya! Örnekleri çok görülmüştür. Mesela, sinemamızın yıldızlarından Cüneyt Arkın'ın asıl adı Fahrettin Cüreklibatur'dur. Şimdi böyle itiraz edilmeyecek örnekler varken benim adım da pekala başka birşey çıkabilir. Soluğumu tutup Cavit Tuna'nın elindeki kağıda baktım. Oğlan sanki yolsuzluk belgesi ispatlar gibi elindeki kağıdı sallayıp duruyor. Neyse ki fazla uzatmayıp ağzındaki baklayı çıkardı. Selahattin Duman'ın asıl adı Salahattin Duman'dır, dedi. Ben adımın Selahattin değil de Salahattin olduğunu dört yıl önce öğrendim. Hem de bir tesadüf sonucu. Birgün gazetede Yönetim Sekreteryası'nın başı Gül Hanım karşıma dikildi. 'Siz adınızı biliyor musunuz?' diye sordu. Pat diye söyleyebilirdim ama Gül Hanım'dan çok korkarım. Sadece ben korkmam, Zafer Mutlu ve Dinç Bilgin bile korkar. Bu yüzden adımı bir çırpıda söyleyemedim. Düşünür gibi yapıp zaman kazanmaya çalışıyorum. Gül Hanım, sizin isminiz Salahattin'miş dedi. Gösterdiği evraka dikkatle baktım. Doğruydu. Bu vesile ile doğumumdan 41 yıl sonra gerçek adımı öğrenmiş oldum. Babama adımı neden böyle yazdırdığını sordum. 'Oğlum, ben yazdırmadım, nüfus memuru öyle yazmış' dedi. Meğer Haymana'nın o yıllarda cins bir nüfus memuru varmış. Sürekli Polatlı'ya tayinini ister, alamazmış. O da hıncını yeni doğan bebelerden alırmış. İsimleriyle oynamayı hobi haline getirmiş. Aileler doğan çocuğa ne isim verirse versin, o kafasına göre kağıda geçirirmiş. Örneğin, kızkardeşimin ismi Zarif'tir. Memur bey beğenmemiş, 'Zarife daha iyidir' diyerek nüfusa öyle geçirmiş. Mesela, amcamın kızı Nafiye'nin nüfustaki adı Nahiye'dir. Kızcağızın bir oğlu oldu, adını Burak koyacaktı. Malum nüfus memuru hâlâ emekli olmamış. Sen al Bucak yaz nüfus kağıdına. Sonuçta oğlanın annesi Nahiye, kendisi Bucak oldu. Hani bir çocukları daha olsa, ona da İlçe adını verecek. Birşey değil ama çocuk, 'Ben de il olmak istiyorum' diye tutturursa hayatı Tansu Hanım'ın yalısının önünde geçecek'.
         <br/>
         <br/>
         110 yaşındaki Enes Akça , 30 Şubat doğumlu Kenan Çetin
         <br/>
         <br/>
         Enes Akça... Henüz on yaşında ama kanuni olarak yüz on yaşında gözüküyor. Çünkü doğum tarihi nüfus memurunun azizliğine uğrayarak 1986 yerine 1886 yazılmış. Babası Ali Akça, 'O kadar da önemli değil' diyor gülerek. 'Memur da insandır, hata yapabilir. Çok görmemek lazım'. Çok görmemek lazım ama on yaşındaki çocuğu yüz on yaşında göstermek biraz çok olsa gerek.
         <br/>
         <br/>
         Hatazedelerden biri de Samsunlu Kenan Çetin. Çetin, doğdu doğalı doğum gününü kutlayamıyor. Çünkü, hiçbir takvimde onun doğduğu günü gösteren yaprak yok. Takvimler her dört yılda bir 29 Şubat'ı göstermesine rağmen 1996 yıldır 30 Şubat'ı göstermiyor. Kenan Çetin'in doğum tarihi ise 30. 02. 1965. Bu olanlardan sonra Çetin'in bir temennisi var: 'Ölüm tarihim 30 Şubat yazılmasın da yakınlarım beni yılda en az bir kere bari hatırlayıp fatiha okusunlar'.
         <br/>
         <br/>
         Sümeyra Kamış... İsmiyle alakalı olanlardan henüz haberdar değil. Çünkü, daha iki yaşında. Adı, nüfus memuru tarafından Zümeyra olarak yazılmış. Baba Ahmet Kamış, nüfus memurunun hatasını keşfetmiş keşfetmesine ama biraz geç kalmış. Çünkü isim nüfus cüzdanına yazılmış ve mürekkep çoktan kurumuş bile. Tüm itirazlara rağmen nüfus memurunun cevabı şu olmuş: 'Vallahi yazıldı bir kere.'
         <br/>
         <br/>
         Nüfus cüzdanındaki hatalar sadece bunlarla sınırlı değil. Öyle görünüyor ki bu tür hatalardan muzdarip olanlar devamlı olacak. Mehmet yerine Memet, İdris yerine İdriz, Yasin yerine Yaşin, Sümeyra yerine Zümeyra, Kula yerine Kola, 1 Mart yerine 30 Şubat...
         <br/>
         <br/>
         Peki, yanlış yazılan isminden, soyisminden, doğum tarihinden memnun olmayanlar ne yapacak? Ya bir davanın aylar, yıllar sürdüğü mahkemelerde uğraşacak, ya da uğraşmayıp kaderlerine razı olacaklar. En iyisi mi siz, yeni doğan çocuğunuzun nüfus kağıdına dikkat edin, bilgileri sakın ama sakın yanlış yazdırmayın!
         <br/>
         <br/>
         Diğer hatazedeler nüfus memurlarına kızıyorlar mı, kızmıyorlar mı bilemiyorum ama ben Kula olan soyismimizi Kola yazdıkları için kızıyor, Cola yazmadıkları için de teşekkür ediyorum.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


## Yorumlar

### Hidayet OCAKCI, 02 August 2010, 00:00
> Merhaba Necati Kola (Kula). Hem akrabam hem de köylüm olarak ben de Kula biliyordum maalesef güzelim ülkemin güzelim memurları ne hatasını kabul eder ne de yardımcı olur zeytinyağı misali.

Kaynak: [www.aksiyon.com.tr](http://www.aksiyon.com.tr/aksiyon/haber-2125-34-kula-mi-kola-mi-co-la-mi.html), [web.archive.org (arşiv bağlantısı)](http://web.archive.org/web/20131017171416/http://www.aksiyon.com.tr/aksiyon/haber-2125-34-kula-mi-kola-mi-co-la-mi.html)
