# Kader Sampiyonlari

*Necati Kola 2000.12.23*

<div>
 <p class="spot">
  Galatasaray Şampiyonlar Ligi'nden elendi derken son dakika golüyle UEFA  Kupası'na devam ediyor ve inanılmazı başarıyor.  Manchester United son iki  dakikada attığı 2 golle  Şampiyonlar Ligi kupasını  havaya kaldırıyor. Fransa, son 30 saniyede attığı golle Avrupa şampiyonu oluyor... Çünkü futbol doksan dakika ve hakem düdüğü çalmadan maç bitmiyor
 </p>
 <p class="metin">
 </p>
 <img border="0" src="/web/20020420204423im_/http://www.aksiyon.com.tr/2000/316/resimler/Kader.jpg"/>
 <p class="metin">
  Futbolun bu kadar popüler olmasını sağlayan en önemli unsur, daima sürprizlere açık olmasıdır. Dünya futbol tarihine baktığımızda kaybedildi denilen birçok maçın mucize bir şekilde kazanıldığını, rakibinden çok çok iyi oynayan birçok takımın bir türlü topu ağlara gönderemediğini ve sahadan boynu bükük ayrıldığını, son saniyelerde atılan veya yenilen gollerle takımların kaderinin yüz seksen derece değiştiğini görüyoruz. İşte size, kaderin tersine döndüğü maçlardan 10 ilginç örnek...
 </p>
 <p class="metin">
  1)Yıl 1986... Erkut Kuzeyman ismindeki bir işadamı Tarsusspor'u 2. Lig'in en iddialı ekibi haline getiriyor. Haftalar haftaları kovalıyor ve ligin düğümünü çözecek son maç gelip çatıyor. Maç Isparta'da ve rakip Salihlispor. Değil galibiyet, beraberlik bile Tarsusspor'u 1. Lig'e taşıyacak. İnanılmaz bir seyirci desteğiyle maça başlayan Tarsusspor, ilk dakikalarda bir gol atıp rahatlıyor. İlerleyen dakikalarda Salihlispor beraberliği sağlayınca ortam biraz geriliyor. Artık maç bitti, Tarsusspor 1. Lig'e çıktı derken Salihlispor galibiyet golünü atıyor ve sahada can pazarı başlıyor. Büyük bir faciayı ise uyanık bir görevli stad hoparlörlerinden şu anonsu yaparak önlüyor: 'Sayın futbolseverler, rakibimiz Boluspor da yenildiği için Tarsusspor 1. Lig'e yükselmiştir. Lütfen sakin olalım'. Daha sonra Kuzeyman başkanlığı bırakıyor ve çok geçmeden de vefat ediyor.
 </p>
 <p class="metin">
  2)Yıl 1987... Beşiktaş, averaj üstünlüğü ile adım adım şampiyonluğa yaklaşıyor. İnönü Stadı'ndaki Denizlispor maçını kazandığı takdirde Galatasaray'ın önünden şampiyon olacak. Ama olmuyor. Siyah—beyazlı takım, 1—0 önde götürdüğü maçın bitimine dört dakika kala bir gol yiyor ve Galatasaray bir puan farkla 13 yıl aradan sonra şampiyonluk hasretine son veriyor.
 </p>
 <p class="metin">
  3)Yıl 1996... Şenol Güneş yönetimindeki Trabzonspor, 11 yıllık şampiyonluk hasretine son vermek için oldukça iddialı ve avantajlı. Karadeniz ekibinin en yakın rakibi ise bir puan gerisindeki Fenerbahçe. Bordo—mavili takım, kendi evinde oynayacağı Fenerbahçe maçından bir puan alsa bile şampiyonluğu büyük ölçüde garantileyecek. Günlük güneşlik bir havada başlayan maçın ilk yarısını Trabzonspor 1—0 önde tamamlıyor. İkinci yarıda Avni Aker'in üzerine birden bire kara bulutlar çöküyor ve ne olduysa o karanlıkta oluyor. Bir buçuk atak yapan Fenerbahçe, sahadan 2—1 galip ayrılıyor ve şampiyon oluyor.
 </p>
 <p class="metin">
  4)Yıl 1997... Bundesliga'nın son haftasında Kaiserslautern ile Bayer Leverkusen karşı karşıya geliyor. Her iki takımın ligde kalıp kalmayacağı bu maça bağlı. Ev sahibi Kaiserslautern'e galibiyet, Leverkusen'e ise beraberlik yetiyor. 87. dakikaya kadar Kaiserslautern 1—0 önde oynarken, Leverkusen bu dakikada beraberliği sağlıyor ve bir gol averajla ligde kalıyor. Ertesi sezon Bayer Leverkusen'in başına Beşiktaş'tan ayrılan Daum geçiyor ve takım ligi Bayern Münih'in ardından 2. bitirerek Şampiyonlar Ligi'ne katılıyor. Daima zirveye oynamaya başlayan Leverkusen, geçen sezon ise averaj kurbanı oluyor. Daum'un takımı son maçta Unterhaching'e 2-0 yenilince Bayern Münih 16. şampiyonluğa ulaşıyor.
 </p>
 <p class="metin">
  5)Yıl yine 1997... Antalya'daki 1. Lig'e yükselme maçlarının yarı finalinde Kartalspor ile Adanaspor karşı karşıya geliyor. O günlerin flaş takımı Kartalspor, müthiş bir oyunla 3 farklı galibiyete ulaşıyor ve maçın bitimine on dakika var. O da ne? Adanaspor on dakikaya tam 3 gol sığdırıyor ve maçın sonucu önce uzatmalara, sonra da penaltılara kalıyor. Penaltı atışları sonrasında gülen taraf ise Adanaspor oluyor. Bu inanılmaz sonuç Adanaspor Teknik Direktörü Ümit Kayıhan'ın baygınlık geçirmesine, Kartalsporlu bir futbolcunun da günlerce dilinin tutulmasına sebep oluyor.
 </p>
 <p class="metin">
  6)Yıl 1998... Avustralya ile İran, Tahran'daki 1—1'lik maçın rövanşında Melbeurne'de karşı karşıya geliyorlar. Bu maç, Fransa'98 Dünya Kupası'na katılacak olan 32. takımı belirleyeceği için son derece önemli. Tahran'daki maçı 130 bin kişi izlemişti. Melbeurne'de ise 90 bin kişi tribünlerde. Ev sahibi Avustralya, maçın son yedi dakikasına 2—0 galip olarak giriyor ve Avustralyalı taraftarlar şampiyonluk şarkıları söylüyorlar. Derken İran farkı önce bire indiriyor, maç bitti bitiyor derken de beraberliği sağlıyor. Bu sonuçla İranlılar sokağa dökülürken, Avustralyalılar ise üzgün bir şekilde evlerinin yolunu tutuyorlar.
 </p>
 <p class="metin">
  7)Yıl 1999... Şampiyonlar Ligi finalinde Manchester United ile Bayern Münih, Barcelona'daki Nou Camp Stadı'nda karşı karşıya geliyorlar. Almanya'nın ünlü takımı Bayern Münih son iki dakikaya 1—0 önde giriyor. Tribünlerdeki Alman futbolseverler şampiyonluk şarkıları söylerlerken, İngilizler ise üzgün bir şekilde maçın bitmesini bekliyorlar. Derken bir mucize gerçekleşiyor ve Manchester United 88. dakikada beraberliği sağlıyor, 90. dakikada da 2—1 öne geçip kupayı havaya kaldırıyor. Böyle bir sonuca en çok üzülen ise Bayern Münih'in emektar futbolcusu Lothar Mattheaus oluyor. Ünlü futbolcu, kariyerini Şampiyonlar Ligi şampiyonluğu ile noktalama fırsatını son anda kaçırıyor.
 </p>
 <p class="metin">
  8)Yıl yine 1999... Aylardan Aralık... Galatasaray ile Milan Şampiyonlar Ligi maçında Ali Sami Yen Stadı'nda karşı karşıya geliyorlar. Maçı Milan kazanırsa Şampiyonlar Ligi'nde ikinci tura çıkacak, Galatasaray ise elenecek. Karşılaşma berabere biterse Milan UEFA Kupası'na devam edecek, Galatasaray yine elenecek. Galatatasaray'ın galibiyeti halinde ise sarı—kırmızılı takım UEFA Kupası'nda yoluna devam edecek, Milan ise son sırayı alıp evinin yolunu tutacak. Kısacası iki takımın da kazanmaktan başka çaresi yok. Maçın ilk yarısı Weah ve Capone'nin karşılıklı golleriyle 1—1 bitiyor. Milan, ikinci yarının hemen başında Giunti ile tekrar öne geçiyor. Maçın bu skorla biteceği sanılırken Galatasaray Fatih Terim'in bir işaretiyle saldırmaya başlıyor ve 86. dakikada Ergün'ün ortasına Hakan Şükür mükemmel bir şekilde kafa vurarak beraberliği sağlıyor. Bu skor, Milan'ı UEFA Kupası'na gönderirken Galatasaray'ın gülmesini sağlamaya ise yetmiyor. Bir gol daha lazım... Ve o beklenen gol 89. dakikada Hakan Şükür'ün düşürülmesiyle kazanılan penaltıdan geliyor. Ümit, sadece topu ağlara göndermekle kalmıyor, Galatasaray ve Türkiye açısından bir devrin başlamasına sebep oluyor. Bu golle UEFA Kupası'na 4. turdan devam eden Galatasaray; Bologna, Borussia Dortmund, Real Mallorca, Leeds United ve Arsenal engellerini namağlup bir şekilde aştıktan sonra kupanın sahibi oluyor. Süper Kupa maçında Şampiyonlar Ligi şampiyonu Real Madrid'i de deviren Galatasaray, FIFA tarafından ikincisi düzenlenen Dünya Kulüpler Şampiyonası'na Avrupa'yı temsil etmesi için davet ediliyor. Kısacası Galatasaray, Milan'a son dakikada attığı bir gol sayesinde dünya kulübü oluyor.
 </p>
 <p class="metin">
  9)Yıl 2000... Avrupa Şampiyonası'nın yarı finalindeki Hollanda—İtalya karşılaşması, futbol tarihinin en unutulmaz maçları arasındaki yerini alıyor. Ev sahibi Hollanda, Arena Stadı'nı tıklım tıklım dolduran seyircilerinin de desteğiyle ilk dakikadan itibaren İtalya kalesini abluka altına almaya başlıyor. 33. dakikada rakip takım on kişi kalınca Hollanda atakları daha da sıklaşıyor. Portakallar atak üstüne atak yapmakla kalmıyor, penaltı üstüne de penaltı kaçırıyor. İlk yarıda De Boer, ikinci yarıda da Kluivert kaleci Toldo'yu bir türlü avlayamıyor. Önce uzatmalara, sonra penaltı atışlarına geçiliyor. Hollanda, penaltı kaçırmaya burada da devam edince finale yükselen takım İtalya oluyor.
 </p>
 <p class="metin">
  10)Euro 2000 Avrupa Şampiyonası'nda Hollanda'yı ilginç bir şekilde eleyerek finale yükselen İtalya, benzer şanssızlığı bu sefer kendisi yaşıyor. Yarı finalde karşılaştığı Portekiz'i uzatma dakikalarının son saniyelerinde kazandığı altın penaltı ile eleyen Fransa, İtalya ile oynadığı final maçının son 30 saniyesine 1—0 mağlup giriyor. İtalya'nın Avrupa şampiyonu olmasına ramak kala Fransa Wiltord ile beraberliği sağlıyor. Maç, altın gol kuralının geçerli olduğu uzatma bölümleriyle devam ediyor ve 103. dakikada Trezeguet altın vuruş yapıyor. Bu sonuçla Fransa, dünya şampiyonu olduktan sonra Avrupa şampiyonu da olarak bir ilke imza atıyor.
 </p>
 <br/>
 <center>
  <a class="anaorta" href="http://web.archive.org/web/20020420204423/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/316/spor/1.htm), [web.archive.org (arşiv bağlantısı)](http://web.archive.org/web/20020420204423/http://www.aksiyon.com.tr:80/2000/316/spor/1.htm)
