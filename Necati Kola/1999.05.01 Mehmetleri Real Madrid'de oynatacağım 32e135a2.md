# "Mehmetleri Real Madrid'de oynatacağım"

*Necati Kola 1999.05.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kendi deyimiyle büyük bir menajer Bayram Tutumlu. Çünkü, Barcelona ve Real Madrid gibi dünyanın en büyük kulüpleriyle kontakt kuran ender kişilerden biri.
  </font>
 </div>
 <div id="newsText">
  <font class="detail-text">
   Dokuz lisanı ana dili gibi konuşuyor. Yaşamının merkezi İspanya. Afrika, Fransa, İspanya, Brezilya ve Arjantin'de BTM'nin (Bayram Tutumlu Management) büroları var. Futbolcuların menajerlik hizmetlerini babaların ve abilerin yaptığı Türkiye'de de bir büro açtı geçtiğimiz günlerde. Başta Fatih Terim olmak üzere birçok kişi transfer için kendisine yetki verdi.
   <br/>
   <br/>
   Bayram Tutumlu'yla Altunizade'deki bürosunda dünyadaki ve Türkiye'deki menajerliği konuştuk. Transferini gerçekleştirdiği futbolcuların forma ve resimleriyle süslü bürosunda Birleşik Arap Emirlikleri basınından Japon basınına, Yunan basınından İspanyol basınına kadar kendinden bahseden birçok gazete kupürü var. Mesela, bir Yunan gazetesi Tutumlu'yu övmüş övmüş, sonra da şöyle demiş: 'Maalesef  kendisi Türk'. Aslen Diyarbakırlı olan Bayram Tutumlu, sorularımıza İspanyol aksanıyla konuştuğu Türkçesiyle cevap verdi.
   <br/>
   <br/>
   Son 50 yılın en büyük transferini ben yaptım
   <br/>
   <br/>
   Menajerlik yapmak nereden aklınıza geldi?
   <br/>
   <br/>
   24 yıl önce İsviçre'ye gittim. Ekonomi ve politika üzerine üniversitede okudum, gazetecilik yaptım. 1984'te bir İspanyol'la tanışıp evlenince İspanya'ya yerleştim, tekstil işine girdim. Hanımdan ayrıldıktan sonra tekrar gazeteciliğe başladım. Real Madrid ve Barcelona'yı yakından takip ettim. Baktım ki bazı kişiler en samimi olduğum futbolcuların menajerliğini yapıyor, 'Ben de bu işi yaparım' dedim ve 1989 yılında menajerliğe ilk adımımı attım.
   <br/>
   <br/>
   Şu ana kadar transferini gerçekleştirdiğiniz ünlü futbolcular kimler?
   <br/>
   <br/>
   Benim Türk piyasasına ilk transferim Gaziantepspor'a oldu. Brezilya'dan Osmair, Balalo ve Marcello'yu getirdim. Avrupa'da ise son elli yılın en büyük bomba transferini ben yaptım. En iyi döneminde Michael Laudrup gibi bir yıldızı Barcelona'dan alıp Real Madrid'e transfer ettim. Daha sonra gerisi geldi: Koemann, İbrahim Ba, Said Musa... İspanya 1. ve 2. Lig takımlarına Bosna'dan, Brezilya'dan, Arjantin'den futbolcular getirdim.
   <br/>
   <br/>
   Futbolcunun çocuğuna biz bakacağız
   <br/>
   <br/>
   FİFA lisanslı bir menajer olarak Türkiye'yi nasıl değerlendiriyorsunuz? Profesyonel mânâda hiç menajer var mı?
   <br/>
   <br/>
   Türkiye'de menajerlik diye birşey yok. Futbolcuların transfer görüşmelerini abisi, babası, hatta nişanlısı yapıyor. Futbol profesyonel bir sektör. Bu insanlar profesyonel olmadıkları için hem futbolcuyu, hem kulübü sıkıntıya sokuyor. Menajer, kulüp ile futbolcu arasında köprü vazifesi gören, futbolcunun tüm problemlerden arınarak sahaya çıkmasını sağlayan kişidir. Menajerin işi transfer yapıldıktan sonra başlar. Futbolcunun ailevi problemi varsa, para problemi varsa, sakatlık problemi varsa biz ilgileniriz. BTM'nin bünyesinde mali müşavir var, avukat var, psikolog var, doktor var... Türkiye'de benim dediğim mânâda menajerlik yapan hiç kimse yok maalesef. Biraz ağır bir itham olacak ama futbolcunun çantasını taşıyan, yalakalık yapan adamlar var. Biz futbolcumuzun bütün problemleriyle ilgileneceğiz. Hanımıyla tatile gidecekse çocuğuna biz bakacağız. Futbolcumuzu yalan habere alet etmeyeceğiz. Seviyesiz yerlere bizim futbolcumuz gitmeyecek. Her türlü problemiyle biz ilgileneceğiz. Bizim anlayışımız bu.
   <br/>
   <br/>
   Profesyonel bir sektörde profesyonel menajerlerin olmaması ne gibi sonuçlar doğuruyor?
   <br/>
   <br/>
   Türkiye'de futbol bir hastalık. Yöneticiler futbol için herşeyini veriyor. Paraların çoğu bilinçsiz kişiler yüzünden boşa harcanıyor. Transferlere çok para harcandığı için yöneticiler mutlaka şampiyonluk bekliyor. Bu başarıyı yakalayamayınca da küsüyor. Profesyonel kişilerle çalışmıyorsan yanlış yaparsın. Futbol netice itibariyle bir şirkete benzemez. Futbolda iki kere iki, çok nadir dört eder. İki kere iki ya üçtür, ya beştir. Şampiyonluk için üç tane Maradona, dört tane Ronaldo, iki tane Zidane alırsın, bir de bakarsın ki küme düşüyorsun. Ama profesyonel bir adam olur, ucuz bir takım kurar ve şampiyon olur.
   <br/>
   <br/>
   Bütün futbolcular menajerlerle mi çalışmalı?
   <br/>
   <br/>
   İster büyük, ister küçük olsun bütün futbolcuların menajere ihtiyacı var. Bir futbolcu istediği kadar yetenekli olsun, yol gösterecek bir abisi yoksa başarılı olamaz. Bir futbolcu sadece futbolu düşünmeli. Eğer politikayla, ticaretle uğraşıyorsa başarılı olamaz. Mesela Johann Cruyff... Dünyanın en iyi futbolcularından biriydi. Bir arkadaşına kandı, bir 2. Lig takımına transfer oldu ve değeri sıfır paraya düştü. Futbolu zirvede bırakamadı. Profesyonel bir menajerle çalışsaydı bu duruma düşmezdi.
   <br/>
   <br/>
   Ronaldo oynuyorsa, Hakan da oynar
   <br/>
   <br/>
   Türk futbolcuların Avrupa takımlarında oynamamasını nasıl değerlendiriyorsunuz?
   <br/>
   <br/>
   Biz Avrupa'nın en sivri zekalı milletiyiz. Ancak biz zekamızı kötü yönde kullanıyoruz. Bir Türk Avrupa'da oynayamaz diye birşey olamaz. Ronaldo'nun dört bacağı, Maradona'nın beş gözü yok. O adamlar oynuyorsa bizimkiler niye oynayamıyor? Mantalite farkı. Bünyemizdeki futbolculara anlatıyorum. Siz her takımda oynarsınız. Yeter ki kendinize güvenin. İddia ediyorum Avrupa'nın birinci sınıf takımlarında oynayacak sekiz tane, ikinci sınıf takımlarında oynayacak yirmi tane, üçüncü sınıf takımlarında oynayacak kırk tane oyuncumuz var. Ama kimi hangi zamanda götürmen gerektiğini iyi bileceksin.
   <br/>
   <br/>
   Hakan Şükür'ün Juventus'a transferi yanlış zamanda, yanlış kişilerce mi gerçekleştirilmek istendi o zaman?
   <br/>
   <br/>
   Evet. Hakan'ın gidiş şekline bakarsan, zaten sen o gidişten bir hayır bekleyemezdin. Araya girenler bu işi beceremedi. Hakan'ın kalitesi tartışılmaz. Ama yanlış zamanda, yanlış insanlarla, yanlış bir transfer yapılmak istendi. Sonuç hüsran oldu. Bana göre Hakan gibi yıldız bir futbolcu iki kere Juventus'un ayağına gitmemeli. Ben de yıldızların transferini yaptım. Hiçbir oyuncu takımın ayağına gitmedi. Ne zaman gitti biliyor musun, imza atmaya, formayı giyip gazetecilere poz vermeye. Telefon var, faks var. İstekli olan sensin. O zaman sen benim ayağıma geleceksin.
   <br/>
   <br/>
   Avrupalılar profesyonel, yerliler duygusal
   <br/>
   <br/>
   Kulüpler maddi sıkıntı içerisine girdiğinde yabancı futbolcular alacağını alıyor, yerlilerse alamıyor. Bu neden kaynaklanıyor?
   <br/>
   <br/>
   Avrupalı oyuncular profesyonel. Ben bu takımın işçisiyim diyor ve menajerleri vasıtasıyla hakkını arıyor. Bizim futbolcular ise duygusal. Ahmet abi kızar, Mehmet abi kızar diyerek haklarını arayamıyorlar. Arada menajerler olmadığı için de problem çıkıyor. FIFA'ya gidiyorum, inanın ki utanıyorum. Türkiye'yle ilgili şikayet dosyaları bir sürü. Neden? Profesyonel menajerle çalışılmıyor da ondan.
   <br/>
   <br/>
   Dünyanın bütün ülkelerini dolaşmış biri olarak Türkiye'deki futbolcu potansiyelini nasıl buluyorsunuz?
   <br/>
   <br/>
   Olağanüstü. Geremi'nin transferi için Türkiye'ye gelen İspanyol menajerler de inanın ki şaşırdılar. Türkiye'deki futbolcu potansiyelini fevkalade buldular. Dünyanın en iyi takımının menajerleri Türkiye'ye geliyorsa ve çok büyük sürprizlerle dönüyorsa varın siz düşünün. Türkiye'nin Brezilya ve Arjantin'den farkı yok. Yalnız biz profesyonel düşünmüyoruz. Fatih Terim gibi bir hocanın eline düşenler parlıyor, ya gerisi? Dünyada İngiltere, İspanya ve İtalya'dan sonra futbola en fazla para harcayan ülke Türkiye. Maalesef futbolumuzun hâli içler acısı. Bir kere Avrupa Şampiyonası'na katılıyoruz, kahramanlık türküleri söylüyoruz.
   <br/>
   <br/>
   Fatih Terim'e teklif gelmez olur mu?
   <br/>
   <br/>
   Şu ana kadar size hangi futbolcular yetki verdi?
   <br/>
   <br/>
   Lig bitmeden açıklayamam. Sadece Fatih Terim'in yetki verdiğini söyleyebilirim. Dürüst, çalışkan, gerçek bir profesyonel. Türk Milli Takımı'nda yaptıkları belli, Galatasaray'da yaptıkları belli. Bu Avrupa'nın gözünden kaçmıyor. Adam dünya çapında. Teklif çok. Ama şu anda hangi takımlardan teklif geldiğini söyleyemem. Çünkü G.Saray şampiyonluğa oynuyor. Konsantrasyonlarını bozmak istemem.
   <br/>
   <br/>
   İspanya'daki işleriniz son derece iyi olmasına rağmen Türkiye'ye büro açmanızın sebebi ne?
   <br/>
   <br/>
   Maalesef 65 milyonluk Türkiye'den dışarıda gurur duyabileceğimiz bir insanımız yok. En büyük arzum, Real Madrid'de bir Türk futbolcu görebilmek. Bir Türk herşeyi yapabilir, ama çalışırsa, kendini yetiştirirse, kendine güvenirse. Türkiye'de büro açmamın sebeplerinden biri Ahmet'lere, Mehmet'lere yol göstermek ve onların kendilerine güvenmelerini sağlamak. Haziran ayını bekleyin. İnşaallah çok büyük sürprizler olacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5026), [web.archive.org (arşiv bağlantısı)](http://web.archive.org/web/20130427132217/http://www.aksiyon.com.tr:80/aksiyon/newsDetail_getNewsById.action?newsId=5026)
