# Seçim sistemleri ve siyasi meşruiyyet

*Ahmet Davutoğlu 1995.11.25*

<div class="pNewsDetailMainContent" itemprop="articleBody">
 Yaklaşan seçimlerle ilgili son tartışmalar, Türkiye'de siyasi sistemin hiHa ciddi bir meşruiyyet bunalımı içinde olduğunu tekrar gözler önüne serdi. Siyasi değerler, siyasi kültür, siyasi kurumlar, siyasi sistem ve siyasi güç arasındaki ilişkilerin tutarlı bir bileşkesinden oluşan siyasi meşruiyyet, temelde siyasi gücün ortaya çıkış tarzının ve bu gücün uygulamalarının toplum tarafından anlamlı ve kabul edilebilir görülmesidir.
 <br/>
 <br/>
 Anayasalar bu ortak zemini yansıtması gereken uzlaşma metinleridir. Siyasi sistemin meşruiyyet temelinin oluştuğu toplumlarda yi! siyasal sistem içindeki unsurların rol ve yetkilerini açık bir şekilde belirleyen yazılı metinler ya da bu metinlerin ötesinde uygulaması hukuki müeyyidelerin kapsamını da aşan teamüller vardır. Sağlam bir siyasi geleneğin teamüle dayalı kültürel unsurları çoğu zaman yazılı metinleri de aşan bir meşruiyyet temeli oluştururlar.
 <br/>
 <br/>
 Siyasi meşruiyyet temelini bir gelenek örgüsü içinde tanımlayamamış olan toplumlarda ise ya yazılı metinlerin formel çerçevesinden medet umulur ya da konjonktürel düzenlemelerle siyasi sistemin karşılaştığı bunalımlar aşılmaya çalışılır. Bu tavır bir siyasi gelenek oluşturmanın önündeki en büyük engeldir. Kısa dönemli siyasi çıkarlar ve kaygıların yönlendirdiği konjonktürel düzenlemelerle siyasi gücü sürdürme alışkanlığı zamanla bizatihi kendisi bir teamül halini alır ki, bu durum bir siyasi sistemin meşruiyyet temelinin tümüyle sarsılması neticesini doğurur. Toplumdaki siyasi güç ve grupların karşı karşıya kaldıkları bunalımları kısa vadeli düzenlemelerle aşmak istemesi, siyasi sistemdeki sürekliliği ve tutarlılığı yok eder.
 <br/>
 <br/>
 Bu konjonktürel düzenlemelerin özellikle siyasi gücün oluştuğu seçimlerle ilgili olması keyfiliği ve fırsatçılığı beraberinde getirir. Türkiye'de son 45 yıl içinde yapılan seçimlerin hemen hemen her birine ayrı bir seçim kanunu ile gidilmiş olması siyasi gücü elinde bulunduran grupların konjonktürel düzenlemelerle seçim sonra sındaki hakimiyetlerini garanti altına almak istemelerinin bir sonucudur. Kimi zaman siyasi istikrar, kimi zaman yaygın bir demokratik katılım adına yapılan bu tür düzenlemeler, zamanla seçimlerin toplum nezdindeki itibar ve anlamını kaybetmesine yol açar. Yüzde yirmi beşlik oy oranının bir seçimde mutlak çoğunluğu diğer seçimde ise ancak küçük bir grup oluşturmayı beraberinde getirmesi siyasi sistemdeki meşru siyasi güç anlayışının belirsizleşmesine zemin hazırlar.
 <br/>
 <br/>
 Böylece bir taraftan siyasi sistem keyfiliğe mahkum olurken, diğer taraftan bireylerin siyasi sisteme katılım konusundaki güvenleri yok olur. Siyasi gücün adil bir siyasi katılımdan çok siyasi sistem içindeki manipülasyonlarla belirlenmekte olduğunu gören bireylerin seçim mekanizmasının meşruiyyetine olan inançlarını kaybetmesi gerçek bir siyasi katılımın değil zahiri bir demokrasi oyununun oynanmakta olduğu kanaatinin yayılmasına sebep olur. Hele hele seçim sisteminin şu veya bu görüşü Meclis'e ya da iktidara getirmeme esasına göre tanzim edilmesi sistemin bizatihi kendisinin dayandığı temelleri ortadan kaldırır. Bu tavır iki ucu keskin kılıç gibidir. Keyfi ve kısa vadeli çıkarlara dayalıbir düzenleme zamanla o düzenlemeyi yapanların durumlarını tehlikeye sokar ve toplumdaki istikrarı yok eden neticeler doğurur.
 <br/>
 <br/>
 Bu açıdan bakıldığında Türkiye'de temel siyasi mesele konjonktürel kaygılarla zahiri bir demokrasi oyununa dönme temayülüne giren seçimlerin neticesinden çok ortak bir siyasi kültür ve meşruiyyet anlayışının geliştirilememiş olmasıdır. Siyasi sistem içindeki mekanizmalara değer kazandıracak olan o mekanizmaların pragmatik sonuçları değil dayandıkları siyasi kültürün toplum nezdinde meşru görülüp görülmemesidir. Aksi takdirde yaz-boz tahtasına dönen ve seçimlerden bir ay öncesinde bile kesinlik kazanmamış olan bir seçim mekanizması bunalımların daha da yoğunlaşmasına sebep olacaktır.
 <br/>
</div>


Kaynak: [www.aksiyon.com.tr](http://www.aksiyon.com.tr:80/yazarlar/secim-sistemleri-ve-siyasi-mesruiyyet_501147), [web.archive.org (arşiv bağlantısı)](http://web.archive.org/web/20150501175010/http://www.aksiyon.com.tr:80/yazarlar/secim-sistemleri-ve-siyasi-mesruiyyet_501147)
