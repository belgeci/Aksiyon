# Casınolar dü şeş!

*Hakan Yılmaz Bilinmeyen-tarih*

<div>
 <p>
  <font>
   Kumarhanelerin yasaklanması Türkiye’de kumarı yok etmedi; aksine kontrolsüz ve vergisiz bir şekilde yeraltında “daha rahat” bir ortam buldu kumar kendine. Şimdilerde kumar lobisi Ankara’yı abluka altına aldı; siyaset ve bürokrasi dünyasından bazı kişilere kıyaklar çekiliyor. Yani casinoların legalleşmesi ufukta göründü gibi
   <br/>
   <br/>
   Ankara kulisleri, kumar lobisinin yeniden harekete geçtiği ve kumarhanelerin yasaklanmasından önce “angaje” olan politikacı ve bürokratları yeniden “kazanıp devreye sokma” çalışmaları yürüttüğü fısıltılarına şahit oluyor. Özellikle Turizm Bakanlığı’yla ilgili politikacı ve bürokratlar öncelikli hedef.
   <br>
    <br>
     Ankara’nın (daha önce İstanbul) birtakım sakinleri, bitirimhaneler döneminden beri hep kumar mafyasının ilgi alanında bulundu. Bitirimhane sahiplerinin, rahat çalışmak için karakol komiserine verdiği üç—beş akçe günlerinden, milletvekili ve yargı büyüklerinin casino patronlarının yatlarında/otellerinde tam tekmil ağırlandığı, villalar, otomobiller hediye edildiği döneme gelindi. O dünyada zarla birlikte değişmeyen tek gerçek, kumar oynatanların etkililerden “destek” arama çalışmaları. Kumarhaneciler sadece siyasilerden adam bulmuyor kendine; emniyet mensuplarından yargı üyelerine, çeşitli bakanlıklara ait bürokratlara kadar geniş bir yelpazeden oluşan güçlü bir lobiye sahip. Kumarhanelerin legal olduğu dönemde bu lobi, casino sahiplerinin devletle olan herhangi bir problemini çözmek için devreye giriyordu.
     <br>
      <br>
       Koalisyon bitmeden...
       <br>
        <br>
         Şimdilerde tekrar harekete geçen kumar lobisi, casinoların tekrar açılması gibi öncelikli ve getirisi yüksek bir hedefe vuruyorlar. Özellikle sağ cenahtan birtakım milletvekilleriyle temas kurulduğu, hatta (ismi bizde saklı) bazılarının odasının tefriş edilmesi, evinin yenilenmesi, banka hesaplarının “okşanması” gibi jestler yapıldığı anlatılıyor. Bir siyasi parti liderinin, ilgili adamını çağırıp, “Kumarhaneleri, bu koalisyon hükümeti sona ermeden açmak için ne gerekiyorsa yapalım” talimatı verdiği söylentileri de cabası. “Kumarhanelerin yeniden açılacağı söylentileriyle ilgili” fikrini almak istediğimiz Turizm Bakanı Mustafa Taşar’ın cevabı net oldu: “Şu anda bu konu ile ilgili hiçbir şey düşünmüyorum, hiçbir şey söyleyemem”. Aslında içinde hiçbir şey bulundurmayan bu cevabın bile, biraz dikkatli bakınca, Bakan Taşar’ın kumarhanelerin açılması için ablukaya alındığı, bu konuya muhatap olup bıktığı gerçeğini barındırdığı söylenebilir. Ya da kumarhaneler üzerinde, şimdi açıklanmak istenmeyen birtakım çalışmaların bulunduğu gerçeğini. Bakan Taşar’ın, kumar lobisi ile, casinoların tekrar açılmasına karşı olan turizmcilerin arasında kaldığı söyleniyor.
         <br/>
         <br/>
         Türkiye tarihinin en sarsıcı skandalı olan Susurluk’un tam orta yerindeki iki pastadan birinin adı şüphesiz kumardı.
         <br/>
         <br/>
         Oflu Hasan gibi, Dündar Kılıç, Behçet Cantürk, Ömer Lütfi Topal gibi âlemin efsane isimleri piyasadan çekildikten sonra uyuşturucu ve kumar gibi büyük işler tekel isimlerin elinden çıkıp, oldukça geniş bir yelpazeye dağıldı. 1993—97 arasındaki dönem iyi analiz edildiğinde, bu yılların kumar ve uyuşturucu gücünün bir “el değiştirmeye” sahne olduğu görülür. Elinde güç bulunduran hemen herkes, uyuşturucu ve kumar âleminde kontrolsüz ve hamisiz kalan “işletmecileri” sahiplenmek için inanılmaz bir mücadele verdiler. Her grup ya bu işleri yapan baba—patronları bir şekilde ikna edip onları himaye ettiler ve karşılığında işlere ortak oldular ya da direkt işlerin kontrolünü ellerine aldılar. Tabii bütün bunlar al gülüm—ver gülüm kibarlığı ve yumuşaklığında gerçekleşmedi. Kanlar aktı. Tafsilatı, ilgilenen herkes Susurluk’ta takip edegeldi zaten.
         <br/>
         <br/>
         Krallar başka ülkelere gitti
         <br/>
         <br/>
         Casinoların yeniden açılmasına yönelik bazı çalışmaların olması, ister istemez dikkatleri o dünyaya ait bazı “hatıralara”, çalışmalara, istatistikî verilere, kişilere yöneltiyor. Kumarhaneler Refahyol döneminde kapatılana kadar o sektörün en büyükleri Ömer Lütfü Topal (21 tane casinosu olduğu söyleniyordu), Sudi Özkan (18 casino), Besim Tibuk (16 casino), Ahmet Hamoğlu (4), Ergun Berksoy (4), Yalçın Sürmeli (3) idi. Ayrıca Kemal Dedeman, Vedat Olcay, Sefik Yarman, Nuri Tufekciler’in de önemli merkezlerde ciddi gelir getiren casinoları vardı. Kumar sektörüyle uğraşanların çoğu, yasaklanmanın ardından Romanya, Bulgaristan, Kıbrıs, Rusya, Macaristan, Azerbaycan, Türkmenistan, Kazakistan gibi çevre ülkelere yönelip yatırımlarını oralarda yoğunlaştırdılar. Topal’ın oğlunun birinci önceliği Kıbrıs oldu; Murat Topal casinolarının önemli bölümünü oraya taşıdı. Sudi Özkan, Balkan ülkelerine, özellikle Bulgaristan’a kaydı. Türkiye’deki makinalar söküldü, oralara götürüldü. Götürülmeyenler “yeraltına” indirildi. Güvenlik birimlerinin ulaştığı verilere göre 20 bin kadar olduğu söylenen casino sektörü personelinin önemli bir kısmı da o ülkelerde istihdam edildi.
         <br/>
         <br/>
         Casino villalar
         <br/>
         <br/>
         Kumar yasak edildikten sonra da oynanmaya devam etti. Bir Emniyetçi’nin söylediği gibi, “tedavisi olmayan tek hastalık kumar bağımlılığı” idi ne de olsa. Yurt dışına sırf kumar oynamak için gidilmesinin yanısıra, özellikle büyük kentlerde villalar, apartman daireleri, lokaller ve kahvehanelerde kumar varlığını devam ettirdi. Belli arkadaş grupları sırayla evlerinde kumar partileri düzenlemeye, bazı “işletmeciler” villalara ve apartman zeminlerine birkaç kumar makinesi yerleştirip kumar oynatmaya devam etti. Kumar bağımlıları yine buralarda bütün parasını tüketti. Değişen pek bir şey olmadı. İstanbul’da günde ortalama 4 kahvehane, kumar oynattığı için kapatılıyor. İstanbul Emniyet Müdürlüğü Kumar Masası verilerine göre, yasaklamanın ardından “içerdeki” kumarbaz sayısı yüzde 60 oranında azaldı fakat yine birçok eski kumarbaz belli yerlerin müdavimi. Tesbitlere göre İstanbul, Ankara ve İzmir’de 1000’den fazla ev, lokal ve kahvehanede kumar oynanıyor. Yasaklama öncesinde Ankara’daki bir casinoda müdürlük yapan A.K.’nın verdiği bilgiye göre sadece İstanbul’da apartman dairelerinde ve villalardaki kumarhane sayısı 600. Kahvehanelerde ya açıktan, ya da arka tarafta çevrili bir mekanda kumar oynatılıyor; işyeri sahibi oyundan yüzde alıyor.
         <br/>
         <br/>
         Modern zaman bitirimhaneleri
         <br/>
         <br/>
         Osmanlı zamanında bitirimhane diye isimlendirilen yasadışı kumar mekanları, en ücra ve en izbe yerlerde açılırdı. Karakol amiri her durumda “görülürdü”; tabii amir “yola gelecek” bir kişiliğe sahipse. Bugünkü yasaklı dönemde açılan yasadışı kumarhanelere de Emniyetçiler “bitirimhane” diyor. Fakat onların eskisinden farkı, lüks villalarda bulunması ve genellikle belli gelir seviyesinin üstünde olanlarca doldurulması. Bu modern zaman bitirimhanelerine müşteriler ismen davet ediliyor. İsim listesi dışındaki ya da çok güvenilir bir müşteriden referans almamış herhangi bir kimse buralara giremiyor. Bu evler sabıkalı ve silahlı kişiler tarafından korunuyor. Olay çıkaran kişilere kesinlikle taviz verilmiyor; bunlara takdir edilen ceza hemen infaz ediliyor. Bitirimhaneleri işletenlerin büyük bölümü casinolar kapatılmadan önce, oralarda çalışan kişiler. Casinoların kapatılmasının ardından, bir kısmı patronlarıyla birlikte yurt dışına gitti ama önemli bir bölümü işsiz kaldı; doğal olarak “bildikleri” işe, bu defa yeraltında devam ediyorlar.
         <br/>
         <br/>
         Kumar lobicileri
         <br/>
         <br/>
         Geçmişte olduğu gibi bugün de kumarhane sahipleri siyaset, bürokrasi ve emniyet dünyasından bazı isimleri yanlarına çekip daha rahat bir çalışma ortamı oluşturmak için uğraş veriyor.
         <br/>
         <br/>
         Türkiye’de halâ kumar oynatıldığı da, casinoların açılması için yoğun çalışmaların olduğu da bir gerçek. Fakat o dünyada şimdilik bir yekvücut olma hali yok. Herkes kendi “adamına” kendi kulisini yaptırıyor. Son aylarda bu parçalı lobinin siyaset ve bürokrasi dünyasına yönelik abluka hareketi çok artmaya başladı. Satın alınmış isimlerden, çok değerli hediyelerden, arabalardan, evlerden, tefriş edilmiş odalardan bahsediliyor. Birçok büyük otelin sahipleri veya ortakları arasında siyasetçiler veya onların yakınları bulunuyor. Bunlar ister istemez, casinoların açılması konusunda gönüllü lobi yapıyor.
         <br/>
         <br/>
         Emniyet göz açtırmıyor
         <br/>
         <br/>
         Her kesimden destek bulmaya çalışan kumarcıların, özellikle rahat çalışma bağlamında Emniyet birimlerini es geçmeleri beklenemez. Bu çerçevede bitirimhanelere ferdi olarak göz yuman bazı polislerin varlığından da bahsediliyor. Fakat özellikle İstanbul Emniyet Müdürlüğü Organize Suçlar Şubesi ve Asayiş Şube Kumar Masası, illegal kumar faaliyetlerine göz açtırmıyor. Kumar Masası’nın yıllara göre yakaladığı kumar makinası sayısı şöyle: 1999’da 61, 2000’de 104, 2001’de 58.
         <br/>
         <br/>
         Denize düşen yılana...
         <br/>
         <br/>
         Hükümetin özellikle ANAP kanadında kumarhanelerin tekrar açılması yönünde bir istek bulunduğu konuşuluyor. Dahası, ekonomik kriz ortamında para kaynağı arayan koalisyon hükümeti için, casinoların açılması önemli bir “gedik” kapatacak. Kumar lobisinin en önemli dayanağı da bu zaten; kumarhanelerin kapalı tutulmasının ekonomiye zarar verdiği, devletin vergiden mahrum kaldığı, kumar oynamak için dışarı gidenlerin milli serveti dışarı akıttığı tezi işleniyor. Diğer yanda Türkiye’nin 2001 yılında turist sayısı arttı ama turizm geliri artmadı. Asıl gelir getiren kumar turizminden mahrum kalındı; ülkemize sadece kumar oynamak için gelen çok zengin İsrailliler, kendilerine yeni adresler buldu.
         <br/>
         <br/>
         Lobi o kadar etkili oluyor ki, Las Vegas benzeri lokal bir alanın kumara tahsis edilmesi sözkonusu olunca, birçok sahil kenti veya tatil beldesi bazı mahfillerde görücüye çıkmış durumda. İlginç olan, bazı ekonomistlerin de bu söylem paralelinde düşünmesi. Ankara’nın havasından, casinoların açılmasına yeşil ışık yakılacağını sezinleyen kumarhane krallarının, birçok otelde “altyapı” çalışmasını tamamladığı, hatta son model kumar makineleri sipariş edildiği, işin start verilmesine kaldığı söyleniyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 37 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11913), [web.archive.org (arşiv bağlantısı)](http://web.archive.org/web/20050228022706/http://www.aksiyon.com.tr:80/yazdir.php?id=11913)
