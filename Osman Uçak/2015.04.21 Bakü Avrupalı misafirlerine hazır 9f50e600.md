# Bakü Avrupalı misafirlerine hazır

*Osman Uçak 2015.04.21*

<div class="pNewsDetailMainContent" itemprop="articleBody">
 <blockquote>
  <p>
   Azerbaycan’ın başkenti Bakü, ilk kez düzenlenecek Avrupa Oyunları’na 12-29 Haziran 2015 tarihlerinde ev sahipliği yapacak. 20 branşta 6 bin sporcunun katılması beklenen oyunlara milyonLArca Euro harcanıyor.
  </p>
 </blockquote>
 <p>
  Azerbaycan, ilk kez düzenlenecek Avrupa Oyunları’na ev sahipliği yapacak olmanın heyecanını yaşıyor. Son yıllarda sanat, turizm ve ekonomi alanlarında büyük aşama kaydeden ülke, spor alanında da söz sahibi olma arzusunda. 9 Aralık 2012’de İtalya’nın başkenti Roma’daki Avrupa Olimpiyat Komitesi Genel Kurulu’nda yapılan oylamada Avrupa Oyunları’nın ilk ev sahibi olmaya hak kazanan Bakü, 12-29 Haziran 2015 tarihlerinde gerçekleştirilecek organizasyon için hazırlıklarını sürdürüyor. Ülkede müsabakaların gerçekleştirileceği stadyum ve spor komplekslerinin inşaatı tamamlanırken, dev organizasyon sırasında kullanılacak mevcut komplekslerin modernizasyon çalışmaları da bitmek üzere. Batı ile Doğu arasında geçiş koridorunun en önemli kavşaklarından biri olan Bakü, bu oyunlar sayesinde kültürel zenginliğini sergilemeyi, ülke tanıtımına katkı sağlamayı da amaçlıyor.
 </p>
 <p>
  Her aşaması Organizasyon Komitesi Başkanı First Lady Mehriban Aliyeva tarafından takip edilen Avrupa Oyunları sayesinde başkent Bakü spor eksenli yepyeni bir görünüm kazanmaya başladı. Oyunlar için inşası tamamlanan ve atletizm müsabakalarıyla birlikte açılış ve kapanış törenlerinin gerçekleştirileceği 68 bin kişilik stadyum modern mimarisiyle göz dolduruyor. Ayrıca söz konusu oyunlar için inşa edilen yeni spor tesislerinden jimnastik, su sporları, BMX ve atıcılık kompleksleri farklı dizayn ve teknolojik imkânlarıyla şehre ayrı güzellik katıyor. Azerbaycan Spor Bakanı Azad Rahimov, oyunlar için hiçbir fedakârlıktan kaçınmadıklarını söylüyor.
 </p>
 <p>
  Bakü 2015 Avrupa Oyunları’nda 20 farklı branşta, 49 ülkeden 6 bin sporcu mücadele edecek. Türkiye ise oyunlarda 20 branşta 159 kişiden oluşan bir sporcu kadrosuyla yer alacak. Oyunları çekici kılan bir unsur da 12 spor branşındaki derecelerin gelecek yıl Brezilya’nın başkenti Rio’da yapılacak yaz olimpiyatlarına puan sağlayacak olması.
 </p>
 <p>
  Bakü 2015 Operasyon Direktörü Simon Clegg, söz konusu oyunların emsallerinden çok farklı olacağını söylüyor. Avrupa’nın en iyi atletlerinin beklentilerine cevap verebilen ve farklı dallarda spor müsabakalarını içeren bir organizasyon gerçekleştirmek istediklerini ifade eden Clegg; Asya, Panamerika, Afrika hatta Okyanusya oyunlarının yıllar öncesinden yapıldığını hatırlatarak, ilk defa Azerbaycan’da düzenlenecek Avrupa Oyunları’yla dünyanın en iyi atletleri arasında gösterilen Avrupalı sporcuların Bakü’de ağırlanacağını ve her dört yılda bir gerçekleştirilecek bu oyunların modelini de burada oluşturacaklarını ifade ediyor.
 </p>
 <p>
  Azerbaycan’ın en popüler spor gazetesi Çempion’un Genel Yayın Yönetmeni Ürfan Memmedli ise Avrupa Oyunları’nın ülke sporu için bir milat olacağını düşünüyor. Söz konusu oyunlar için inşa edilen tesis ve komplekslere dikkat çeken Memmedli, “Artık dünya standartlarına uygun spor tesislerimiz var. Bundan sonra sporcularımız rakiplerinden daha iyi veya aynı şartlarda hazırlanarak ülkelerini en iyi şekilde temsil edecekler” diyor. Bu sporculardan biri Nazım Babayev. Avrupa Oyunları’nda Azerbaycan’ın üç adım atlamada madalya umudu olan Babayev, daha önce farklı ülkelerde yarışmalara katılarak ülkesini temsil ettiğini, ilk kez kendi seyircisi önünde yarışacağından dolayı heyecanlı olduğunu söylüyor.
 </p>
 <p>
  2012’de yapılan Eurovision şarkı yarışmasında Azerbaycan’a birincilik kazandıran Nigar Cemal ve Eldar Kasımov, Bakü 2015’in sanat elçileri. Organizasyonun bir parçası olmaktan onur duyan ikili, yurtiçi ve yurtdışı konserlerinde oyunların tanıtımı için çalışıyor. Onlar gibi Bakü 2015 için çalışan binlerce insan var. 13 bin gönüllüden biri olan üniversite öğrencisi Günel Salmanova, ilk defa gerçekleştirilecek Avrupa Oyunları’nın kendi ülkesinde yapılacak olmasından dolayı büyük mutluluk duyuyor. Salmanova görev almaktan gurur duyduğu dev spor organizasyonundan Azerbaycan’ın büyük bir başarıyla çıkacağına inanıyor.
 </p>
</div>


Kaynak: [www.aksiyon.com.tr](http://www.aksiyon.com.tr/spor/baku-avrupali-misafirlerine-hazir_550650), [web.archive.org (arşiv bağlantısı)](http://web.archive.org/web/20150802011538/http://www.aksiyon.com.tr/spor/baku-avrupali-misafirlerine-hazir_550650)
