# Ukrayna’nın önemi yeni anlaşılıyor

*Fikret Ertan 2004.11.29*

<div bgcolor="#FFFEF6">
 <font>
  <img border="0" height="1" src="/web/20060103161320im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060103161320im_/http://www.aksiyon.com.tr/resim/521/29.jpg" vspace="5"/>
  </p>
 </font>
 <font class="content">
  Ukrayna bugün bir yanda Batı’ya dönük, Batı’yla bütünleşmiş, Ukrayna kimliğini güçlendirmek isteyen; diğer yanda Rusya’ya dönük, Rusya ile bütünleşmek isteyen iki liderin arasında tarihinin en ciddi, en tehlikeli krizini yaşıyor ve birçok ülke Ukrayna’nın ne kadar önemli bir ülke olduğunu ne yazık ki daha yeni anlamaya başlıyor.
 </font>
 <p>
  <font class="content">
   Toprakları asırlarca bölünmüş, işgale uğramış, sınırları sürekli değişmiş ve  adı ‘sınır ülkesi’ anlamına gelen Ukrayna bugün tarihinin en önemli dönemecini yaşıyor. Ülkeyi bu dönemece getiren de devlet başkanlığı seçimleri.
   <br>
    <br>
     Ukrayna’nın bundan sonraki yönetimini ve yönünü belirleyecek devlet başkanlığı seçimlerinin ilk turu 31 Ekim günü yapıldı; ama bu turda hiçbir aday başkan seçilmek için gerekli olan yüzde 50 veya üzeri oyu alamadı. Bu turda alınan sonuçlar şöyleydi: Muhalefet lideri Viktor Yuşenko yüzde 39,97; Başbakan Viktor Yanukoviç yüzde 39,32; sosyalist lider Oleksander Moroz yüzde 5,83; komünist lider Petro Simenenko yüzde 5,03; geriye kalan da diğer küçük adaylar.
     <br/>
     <br/>
     İkinci ve son tur 21 Kasım günü yapıldı; ama bu tur hem muhalefete hem de milletlerarası gözlemcilere göre şaibeli geçti ve sonuçları bunlar tarafından kabul edilmedi. Bu turda Başbakan Yanukoviç yüzde 49,46; muhalefet lideri Yuşenko yüzde 46,61 oy aldı. Bu sonuç Merkez Seçim Komisyonu tarafından açıklanarak resmiyet kazandı; ama Yuşenko cephesi bu sonuca seçimde hile yapıldığı gerekçesiyle itiraz etti ve sonucun iptali için Yüksek Mahkeme’ye başvurdu. İtiraz başvurusunu kabul eden mahkeme ise itirazı önümüzdeki günlerde görüşerek karara bağlayacağını ilan etti. Ukrayna hukukuna göre Yüksek Mahkeme’nin sonucun tamamını iptal etmesi söz konusu değil ama belki birkaç seçim bölgesindeki sonucu iptal edebilir; bu da şüphesiz muhalefeti tatmin etmez. Bu bakımdan seçimin tamamının iptali hukuken mümkün görünmüyor ve işte bu yüzden Yuşenko cephesi sonucu gösterilerle almaya çalışırken Yanukoviç cephesi de buna Ukrayna’nın doğusundan getirdiği binlerce taraftarı ile cevap vermeye, sokakların kontrolünü karşı tarafa bırakmamaya çalışıyor ve giderek de sertleşiyor.
     <br/>
     <br/>
     Başkent Kiev gösterilerle, protestolarla sarsılırken krize Avrupa Birliği, Polonya eski Devlet başkanı Lech Walesa, ABD ve elbette Rusya da müdahil olmuş ve kriz büyüme, derinleşme eğilimine girmiş bulunuyor; zira kriz ve çözümü birçok ülkeyi yakından ilgilendiriyor. Bu ilgi de şüphesiz Ukrayna’nın bugüne kadar pek fazla değer verilmeyen muazzam öneminden kaynaklanıyor.
     <br/>
     <br/>
     Ukrayna jeopolitik bakımdan Türkiye’ye çok benzeyen bir ülke. Çok sayıda değişik komşusu var. Kuzeyde Beyaz Rusya, kuzeydoğu ve doğuda büyük komşusu Rusya, güneybatıda Moldova ve Romanya, batıda Macaristan, Slovakya, Polonya bu önemli ülkeyi çevreliyor. Yaklaşık 50 milyonluk nüfusuyla ülke Avrupa’nın en büyüklerinden sayılır. Tarım bakımından Avrupa’nın devlerinden biri. Çok verimli kara topraklarda yapılan tarımının başlıca ürünleri buğday, arpa, patates, mısır ve şeker pancarı; özellikle buğdayda Ukrayna adeta Avrupa ve Rusya’nın buğday ambarı olarak görülüyor.
     <br/>
     <br/>
     Sanayi bakımından da Ukrayna çok değerli bir ülke. Çelik, kömür, makine, takım-tezgah, boru ve silah sanayiinde çok gelişmiş durumda. Özellikle silah sanayii ürünlerini bütün dünyaya satıyor. Tank, zırhlı araç, füze, radar, piyade silahları satışından her yıl büyük paralar kazanıyor. Ukrayna Türkiye’ye tank da satmak için çok uğraşmıştı son yıllara kadar. Nükleer teknolojide de iyi bir yere sahip. 1986 yılında meydana gelen Çernobil faciasına rağmen bu teknolojiyi daha da geliştirmeye çalışıyor. Ayrıca son yıllarda ileri teknoloji alanında çok büyük bir mesafe kaydetmiş, bu alanın önde gelen ülkelerinden biri olmayı başarmış bir ülke Ukrayna.
     <br/>
     <br/>
     Bilgisayar programcısı sayısı bakımından Ukrayna bugün Amerika, Hindistan ve Rusya’dan sonra dünyanın dördüncü büyük ülkesi. Sovyetler Birliği döneminde Birlik’in bilgisayar merkezi olan Ukrayna kıta Avrupa’nın ilk bilgisayarını 1951 yılında yaparak tarihe geçmişti. Bugün ülkenin bilim ve teknoloji enstitüleri her yıl yüksek kalitede 50 bin mezun veriyor ve bunlar Ukrayna’nın teknolojik temel ve birikimini daha da yüksek seviyelere çıkarmak için olağanüstü gayret sarfediyorlar. Nitekim, Ukrayna’nın en büyük yazılım şirketlerinden olan Softline’ın başkanı Yuri Svitsky bu gayreti ‘Biz Ukrayna’nın yeniden teknolojisi yüksek bir ülke olmasını istiyoruz. Biz ülkemizin sadece tarım ve tank üreticisi olarak kalmasına karşıyız.’ sözleriyle gayet veciz bir şekilde dile getiriyor.
     <br/>
     <br/>
     Tarım, sanayi ve teknoloji alanında önemli özelliklere sahip Ukrayna ayrıca  Rus ve Orta Asya petrol ve doğalgazının toprakları üzerinden Avrupa’ya ulaştığı çok stratejik bir transit-geçiş ülkesi de. Bu özellik Ukrayna’yı Rusya bakımından vazgeçilmesi, göz ardı edilmesi imkansız bir ülke kılıyor ve bu özelliğiyle Ukrayna enerji, petrol ve doğalgaz bakımından Rusya’ya olan bağımlılığını dengeleyebiliyor. Kısacası, Ukrayna’nın enerji bakımından Rusya’ya bağımlılığı Rusya’nın transit geçiş ihtiyacı ile dengeleniyor. Başka yönleri bir kenara koysak bile sadece bu yönden Ukrayna’nın Rusya’ya ne kadar ihtiyacı olduğu ve Ukrayna’yı kimin yöneteceğinin Rusya için ne kadar hayati önemde olduğu kolaylıkla anlaşılıyor.
     <br/>
     <br/>
     Ukrayna’nın Rusya bakımından öteki özellikleri hem jeopolitik hem de jeoekonomik ağırlıklı özellikler. Rusya Ukrayna’nın Batı’ya yönelip Batı’yı bazı kurumlarıyla kendi sınırlarına kadar getirmesini istemiyor. Özellikle Ukrayna’nın NATO’ya girmesine şiddetle karşı. Diğer eski Sovyet ülkelerinin NATO’ya girmelerini önleyemeyen Rusya, Ukrayna’da kendisine göre bir kırmızı hat çekmiş,  Batı’ya adeta ‘Buraya kadar.’ diyor. Ekonomik bakımdan da Ukrayna’nın Avrupa Birliği ile değil kendi kurduğu ‘Ortak Ekonomik Alan’ dediği Rusya, Ukrayna, Beyaz Rusya ve Kazakistan’dan meydana gelen ekonomik birliğe katılmasını ve böylece son yıllarda iyice gelişen Ukrayna ekonomisinin Rus ekonomisi ile bütünleşmesini sağlamaya çalışıyor.
     <br/>
     <br/>
     Esasen Ukrayna ekonomisinin önemli bir kısmını teşkil eden Rusya’ya yakın Donetsk bölgesi Rus ekonomisiyle bütünleşmiş durumda. Bu bölge çelik ve boru üretimi bakımından Rusya için son derece önemli, hatta vazgeçilmez bir özel bölge. Rusya’nın 2020 yılına kadar 27 bin kilometrelik yeni boru hatları inşa etmesi gerektiği göz önüne alındığında Donetsk’teki boru üretiminin Rusya bakımından ne kadar önemli olduğu aşikar. Ayrıca, bu bölge Ukrayna ekonomisine ve de siyasetine büyük ölçüde yön veren oligark denen büyük işadamlarından meydana gelen Rusya ile yakın ilişkilere sahip iş klanlarının etkili olduğu, bu suretle Ukrayna’nın yönüne hükmeden bir bölge. Bu bölge seçimleri resmen kazandığı açıklanan Rus yanlısı Başbakan Viktor Yanukoviç’i destekliyor. Donetsk’deki maden ve sanayi işçileri de elbette Yanukoviç’i sonuna kadar destekliyorlar ve hatta bunlar Yuşenko taraftarlarıyla baş etmek için başkent Kiev’e getiriliyorlardı bu yazıyı yazdığım saatlerde.
     <br/>
     <br/>
     Ukrayna bugün bir yanda Batı’ya dönük, Batı’yla bütünleşmiş, Ukrayna kimliğini güçlendirmek isteyen; diğer yanda Rusya’ya dönük, Rusya ile bütünleşmek isteyen iki liderin arasında tarihinin en ciddi, en tehlikeli krizini yaşıyor ve birçok ülke Ukrayna’nın ne kadar önemli bir ülke olduğunu ne yazık ki daha yeni anlamaya başlıyor.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=18452), [web.archive.org (arşiv bağlantısı)](http://web.archive.org/web/20060103161320/http://aksiyon.com.tr:80/detay.php?id=18452)
